Ræðumaður: Arndís Anna Kristínardóttir Gunnarsdóttir

[Hlátur í þingsal.]Forseti. Ég ætla nú ekki að fara að vinda mér í neitt málþóf hérna. — Aldrei þessu vant. Það var örstuttur bútur sem ég gleymdi í ræðu minni áðan, mikilvægur þó. Það er spurning sem mig langar að beina til hv. þm. Diljár Mistar Einarsdóttur og hún getur svarað henni hvar sem henni hentar. Það vakti nefnilega athygli mína að þingmaðurinn skyldi ekki hafa óskað eftir sambærilegri skýrslu frá öðrum ráðuneytum. Leyfi ég mér að beina þeirri spurningu til hv. þingmanns hvort sérstök ástæða sé fyrir þessu eða hvort til standi að óska eftir sambærilegri skýrslu frá öðrum ráðherrum, sem ég tel að myndi vera mjög áhugavert, eða var tilgangurinn með því að draga þetta fram sá að minnka aðhald í umhverfismálum?


Ræðumaður: Arndís Anna Kristínardóttir Gunnarsdóttir

Forseti. Við erum að tala um tvo nokkuð ólíka hluti, annars vegar hina svokölluðu gullhúðun sem er það þegar gengið er lengra en krafist er að lágmarki með tiltekinni Evrópugerð, t.d. þegar innleidd eru ákvæði um einhver lágmarksviðmið um vernd tiltekinna réttinda en ríkjum er heimilað að ganga lengra og vernda umrædd réttindi betur en krafist er. Ég tel að þetta geti alveg verið af hinu góða og engin ástæða til þess almennt að stemma sérstakri stigu við því þó að eðlilegt og sjálfsagt sé, eins og kveðið er á um í bæði lögum og reglum nú þegar, að það sé tilgreint sérstaklega hvernig innleiðingu gerðar er háttað og hvort gengið sé lengra en þörf krefur eða ekki.

Ég er því ósammála þingsályktunartillögu hv. þm. Diljár Mistar Einarsdóttur og fleiri sem liggur fyrir þinginu en er þó ekki til umræðu akkúrat hér þó að hún sé nátengd, um að við setningu laga um EES-mál verði að jafnaði ekki gengið lengra en lágmarkskröfur viðkomandi EES-gerðar kveða á um. Við eigum að vera stolt af því að vera í fararbroddi við að gera það sem vel er og engin ástæða til að draga úr því. Þó að hér í salnum sé sannarlega fólk sem vill gera sitt besta til að gera Ísland óaðlaðandi í augum umheimsins svo að það fari ekki of mörgum að detta í hug að flytja hingað. Að því sögðu þá hef ég áhyggjur af því að ákvæði þingskapa séu ekki virt nægilega vel í meðförum þingsins á EES-málum og í raun meðförum hæstv. ráðherra því það eru fyrst og fremst ráðherrar sem leggja fram þorra þeirra lagafrumvarpa sem eru samþykkt hér.

Í lögunum segir að frumvörp sem innleiða eigi reglur er byggjast á EES-gerðum skuli að meginstefnu ekki fela í sér önnur ákvæði en þau sem leiðir af gerðinni og skal í greinargerð tilgreina hvaða gerðir frumvarpinu er ætlað að innleiða og taka fram ef gengið er lengra en lágmarkskröfur gerða kveða á um. Þetta er sjálfsagt og eðlilegt enda í lögum nú þegar. En þetta er ekki alltaf virt eins og kemur fram í skýrslu hæstv. umhverfis- og auðlindaráðherra og kæmi vafalaust fram í sambærilegum skýrslum annarra ráðherra í þessari ríkisstjórn. Það er nefnilega svo að margir þingmenn líta svo á að þegar EES-mál er komið á það stig að vera komið hér inn í þingsal í formi lagafrumvarps sé fátt sem við getum gert til þess að hafa áhrif á efni þess, hvað þá að taka einhverja heildarafstöðu til þess í formi einhvers annars en samþykktar. Þetta gerir það að verkum að margir þingmenn leyfa þessum málum oft að sitja á hakanum í forgangsröðun sinni á þeim mörgu og umfangsmiklu verkefnum sem liggja á borði hvers okkar. Jafnvel þó að fólk setji sig inn í málin er gríðarmikil vinna fólgin í því að keyra saman tiltekna EES-gerð og þau lagaákvæði sem lögð eru til henni til innleiðingar. Eins og kemur fram í skýrslu hæstv. ráðherra er jafnan þörf á umfangsmikilli og tímafrekri greiningarvinnu til að átta sig á því hvort verið sé að beita gullhúðun og þá að hvaða leyti. Það er nefnilega alls ekki alltaf þannig að um sé að ræða reglugerð sem innleidd er í heild sinni heldur er gildandi lögum gjarnan einfaldlega breytt til þess að uppfylla skilyrði gerðarinnar og þetta á eðli málsins samkvæmt oftar við um innleiðingu tilskipana, og ætla ég ekki að fara í neina sérstaka umfjöllun um muninn þar á hér, enda ekki ástæða til. En þá er auðvelt að leyfa öðrum bitum að fljóta með sem hafa jafnvel ekkert með EES-gerðina að gera. Það er því þannig að þingmenn eru kannski ekki með augun jafn opin í þessum málum og öðrum sem lögð eru fyrir þingið.

Ríkisstjórnin er meðvituð um þetta. Það hefur borið á því að ríkisstjórnin reyni að lauma inn í frumvörp um innleiðingu EES-gerða ákvæðum sem eiga þar ekki heima, væntanlega í einhverjum tilvikum í trausti þess að þingmenn setji það ekki ofarlega á sinn verkefnalista að kryfja umrætt lagafrumvarp ofan í kjölinn og leyfi því þess í stað bara að „slæda“, eins og unga fólkið segir. Eina ráðið sem þingið hefur er að óska eftir yfirliti frá ráðuneytunum um það nákvæmlega hvaða ákvæði feli ekki beinlínis í sér innleiðingu á EES-gerð. Þar erum við upp á ráðuneytið komin og verðum bara að treysta því sem þaðan kemur nema við förum í okkar eigin rannsókn sem, eins og fyrr segir, getur krafist mikillar vinnu. Þetta er auðvitað vandamál þar sem ráðuneytin eru alls ekki hlutlaus. Það eru þau sem eru að leggja fram sína pólitísku stefnumörkun í formi laga. Við erum ekki fyrst til að vekja máls á þeim áhyggjum að tilhneiging sé til að lauma, eins og það er orðað víða, umdeildum ákvæðum inn í mál af þessu tagi. Það er því greinarmunur á þessu tvennu, annars vegar þessari gullhúðun sem gengur út á það að við göngum aðeins lengra en við þurfum í því skyni að gera betur en við þurfum — ég held að það sé til góðs og ekki ástæða til að stemma stigu við því í einhverju prinsippi — og hins vegar því að verið sé að lauma ákvæðum með, sem er beinlínis óheimilt samkvæmt lögum.

Í skýrslu hæstv. ráðherra segir að ekki sé talin þörf á að breyta reglum um þinglega meðferð EES-mála né heldur lögum um þingsköp Alþingis heldur þurfi frekar að skerpa á framfylgni þeirra. Ég hef einmitt oft velt þessu fyrir mér síðan ég hóf störf hér á þingi: Hvað skal gera þegar ráðherrar einfaldlega fylgja ekki lögum? Það er svolítið snúið mál þegar búið er að koma hlutum þannig fyrir að það er í raun ríkisstjórnin sem gefur Alþingi fyrirmæli en ekki öfugt eins og stjórnskipan okkar gerir ráð fyrir. Þannig vinnur þessi ríkisstjórn að mörgu leyti og sá meiri hluti hér á þingi sem hana styður. Það er því miður eins og þingmenn meiri hlutans hér á Alþingi eigi það til að gleyma því að þau séu þjóðkjörnir fulltrúar á Alþingi Íslendinga en ekki bara skósveinar ríkisstjórnarinnar sem þau klöstruðu saman í upphafi þings. Ég hef haft áhyggjur af því í nokkurn tíma hvernig þessi ríkisstjórn starfar en ekki síður meiri hlutinn sem hana styður hér á þingi því að margt í þeirra vinnubrögðum tel ég hreinlega vera ógn við okkar stjórnskipan.

Það er nefnilega svo að stjórnarskráin okkar eins og hún er endurspeglar ekki vel stjórnskipunina sem við búum við. Ég heyrði raunar sagt frá aðstoðarkennara í stjórnskipunarrétti við Háskóla Íslands fyrir nokkru, að hann segði nemendum sínum að lesa stjórnarskrána, sem er ekki nema rétt um fjórar til fimm blaðsíður þrátt fyrir tilkomumikinn titil. Að lestri loknum segði hann þeim að gleyma öllu sem þau hefðu lesið því að svona væri þessu alls ekki háttað í reynd. Okkar stjórnskipan byggist mikið á því sem kallað er stjórnskipunarvenja og njóta þær venjur rétthæðar nálægt stjórnarskránni sjálfri. En hvað gerum við ef á bátinn gefur og hér sest í stólana ríkisstjórn í skjóli hundhlýðins meiri hluta á þingi sem fer að hunsa þær venjur í stjórnskipan okkar sem eru stjórnarskránni til fyllingar þar til okkur auðnast sú gæfa að setja okkur stjórnarskrá sem er í fyrsta lagi í takti við þá stjórnskipan sem við búum við, eða teljum okkur búa við, nú þegar? En svo væri auðvitað frábært ef hún væri líka í takt við tímann en það er ekki aðalatriðið hér.

Forseti. Þetta var nú smáútúrdúr en samt ekki því að það sem við erum að ræða hér er einmitt tilhneiging ráðherra til að fara á svig við lög sem er auðvitað mjög alvarlegt mál almennt en til þess höfum við dómstóla þegar það gerist gagnvart borgurum landsins. En það hlýtur einnig að teljast alvarlegt þegar farið er á svig við lög gagnvart Alþingi sjálfu því að Alþingi hefur engin úrræði til að leita réttar síns önnur en að víkja frá ríkisstjórninni, sem er auðvitað meiri háttar mál og til margra þátta að líta áður en þingið tekur slíka ákvörðun. Þá er til þess að líta að hinn hlýðni meiri hluti hér á þingi virðist telja það sitt hlutverk fyrst og fremst að verja ríkisstjórnina og ráðherra hennar, sama hvað. En það hlutverk þeirra við að verja lýðræðið í landinu, hvað þá þær hugsjónir og markmið sem komu þeim í sæti kjörinna fulltrúa til að byrja með — þetta situr allt á hakanum. Það er auðvitað erfitt að bregðast við þeirri stöðu þegar ráðherrar fylgja einfaldlega ekki lögum og öðrum fyrirmælum Alþingis en sjálfsagt að fara þá leið, sem lagt er til í skýrslunni, að ítreka gildandi lög og fyrirmæli í starfsreglum ríkisstjórnarinnar, þar á meðal samþykktir hennar sjálfrar.

Hvað sem því líður, virðulegi forseti, vonast ég til þess að niðurstöður þessarar skýrslu verði til þess að ríkisstjórnin vandi betur til verka við undirbúning lagafrumvarpa sem lögð eru fyrir þingið í þessu sem öðru.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir skýrsluna. Þetta er áhugaverð skýrsla. Mig langar bara að kasta einni laufléttri til hæstv. ráðherra sem er spurningin hvort staðan sé ekki sú að hæstv. ráðherra beri sjálfur ábyrgð á einhverri gullhúðun sem kemur fram í þessari skýrslu.


Ræðumaður: Gísli Rafn Ólafsson

Virðulegi forseti. Við stöndum á spennandi tímamótum í orkumálum þar sem framleiðsla rafeldsneytis býður upp á tækifæri til að leiða byltingu í hreinni orkunotkun. Ísland með sitt einstaka umhverfi og aðgang að endurnýjanlegum orkulindum er í lykilstöðu til að vera í forystu á þessu sviði. Engu að síður verðum við að átta okkur á því að þróunin á rafeldsneyti er enn á frumstigi og að framleiðsla þess er orkufrek.

Þessi staðreynd vekur upp mikilvægar spurningar um hvernig við nýtum orkulindir okkar. Framleiðsluferli rafeldsneytis krefst mikillar orku, sérstaklega fyrir aðgreiningu vatns sem t.d. er grundvöllur að framleiðslu vetnis, eins af grunnefnum eldsneytisins. Við þurfum því að íhuga vandlega hvort, hvernig og þá hvar við getum aukið orkuframleiðslu okkar án þess að ganga á auðlindir landsins eða valdið óafturkræfum umhverfisskaða. Í ljósi þessarar áskorunar er mikilvægt að við sem þjóð nálgumst þetta tækifæri með ábyrgð og framsýni. Það þýðir að við þurfum að fjárfesta í rannsóknum og þróun til að gera framleiðsluferlið orkuskilvirkara og umhverfisvænna. Við verðum einnig að skoða nýjar leiðir til að auka framleiðslugetu endurnýjanlegrar orku á sjálfbæran hátt. Það er nauðsynlegt að við förum fram með gagnsæi og ábyrgð. Framkvæmd verkefna þarf að fara fram í nánu samstarfi við umhverfissérfræðinga, vísindamenn og almenning til að tryggja að ákvarðanir séu teknar með sjálfbærni og umhverfisvernd að leiðarljósi.

Að lokum: Á meðan tækifæri rafeldsneytisframleiðslu á Íslandi eru mikil þarf að stíga varlega til jarðar. Við þurfum að finna jafnvægi milli þess að nýta auðlindir landsins og vernda einstakt umhverfi okkar. Framtíðin kallar á sjálfbæra nýtingu, að við vinnum með náttúrunni en ekki gegn henni.


Ræðumaður: Andrés Ingi Jónsson

Herra forseti. Það er gott að ræða hlutina tímanlega og þegar kemur að rafeldsneyti þá erum við það svo sannarlega vegna þess að hér erum við að tala um framtíðarmúsík. Þetta er orkugjafi sem er svo langt frá því að verða að einhverjum meginstraumi í orkubúskap heimsins á næstu áratugum. Tökum sem dæmi flugvélarnar sem eru stærsti hlutinn í þeim orkuspám sem eru fyrir Ísland. Þróun þeirrar tækni sem þarf til að fljúga flugvélum á rafeldsneyti er afskaplega skammt á veg komin.

Þetta er hins vegar umræða sem er vert að taka. Eins og hv. málshefjandi nefndi þá yrði hér um að ræða stórframleiðslu á alþjóðlegum samkeppnismarkaði og þá er kannski rétt að við spyrjum eins og sumir þingmenn hafa gert hér: Myndum við njóta stærðarhagkvæmninnar sem þarf til að standast þá samkeppni? Er þetta lest sem við getum farið á? Er þetta lest sem við eigum að reyna að fara á eða ekki? Bandaríkin og Japan ætla t.d. að verða stórtæk í framleiðslu á rafeldsneyti og þar verður sko beitt ríkisfé. Þar á að styrkja allt í botn. Er það samkeppni sem við nennum að standa í þegar við getum gert eitthvað annað með orkuna okkar og flutt inn rafeldsneyti frá Noregi? Það er ekki eins og það sé það versta í heimi, herra forseti, eins og hæstv. ráðherra vill vera láta.

Svo þurfum við líka að taka grundvallarspurningarnar eins og hvort markaðsdeildir flugfélaganna eigi að vera einráðar um það hvernig orkubúskapur þjóðarinnar þróast. Er náttúrulögmál að aukningu ferðamanna sé stýrt af fyrirtækjum úti í bæ en að ríkið hafi ekkert um það að segja þegar markmið í loftslagsmálum standa og falla með því?

Mig langar, herra forseti, annars að fagna því að hafa séð hæstv. ráðherra koma upp í pontu og tala af smáeldmóði um loftslagsmál, því miður þann anga loftslagsmála sem gæti komið til kastanna eftir tvo, þrjá áratugi en ekki þau mál þar sem núverandi ríkisstjórn er með allt niðrum sig hér og nú. Þekkt tækni er til staðar til að ná fram orkuskiptum í samgöngum á landi. Þar er ríkisstjórnin ekki að skila sínu. Það er náttúrlega þægilegt fyrir hæstv. ráðherra að tala um eitthvað sem skiptir minna máli hér í dag en mikið væri nú gaman að sjá ráðherrann mæta hingað og brenna fyrir því að ná árangri núna.


Ræðumaður: Eva Sjöfn Helgadóttir

Forseti. Þegar talað er um fíkn í samfélagslegri umræðu er oftast verið að tala um áfengis- og/eða lyfjafíkn en önnur fíkn sem er einnig mjög alvarleg, eins og hv. þm. Gísli Rafn Ólafsson talaði um hérna áðan, er spilafíkn. Mikilvægt er að við aukum skimun fyrir spilafíkn en spilafíkn gleymist oft. Fíknin hefur ekki einungis neikvæð áhrif á einstaklinginn heldur einnig á fjölskyldu einstaklingsins. Forvarnir fyrir fjárhættuspil eru af mjög skornum skammti en mikilvægt er að ná til ungs fólks.

Flestir sem eiga við spilafíkn að stríða spila í spilakössum sem er það spil sem hefur hvað mest forspárgildi um hvort einstaklingur sé með spilavanda en hér á landi eru um 900 spilakassar. Það er mikilvægt að takmarka þann skaða sem fólk sem spilar í spilakössum verður fyrir. Það er mjög mikilvægt að taka upp það sem heitir spilakort eða rafræn skráning svo að fólk geti sett sér mörk en einnig er mikilvægt að þeir sem reka spilakassa setji líka mörk á hversu miklu er hægt að eyða hverju sinni. Með spilakorti getur fólk sett sér mörk tengd tíma og upphæðum, fólk getur lokað á sig og fleira. Það sem er mikilvægast í þessu samhengi er að þetta er skaðaminnkandi. Þetta hefur verið gert á Norðurlöndunum við góðan árangur sem er sá að fólk eyðir minni pening en áður í spilakassa. Það þarf að leggja mikið púður í þetta og útfæra þetta vel þar sem þetta er mjög mikilvægt fyrir heilsu og velferð þeirra sem eiga við spilafíkn. Reynsla af spilakortum erlendis sýnir að fólk vanmetur oft hversu miklu það tapar og ofmetur hversu mikið það vinnur. Það er mikilvægt að setja upp regluverk sem felur í sér að það er takmarkað hversu miklum peningum er hægt að tapa í peningaspilum. Það er mikilvægt að spilakortin verði að raunveruleika hér á landi svo að við getum aðstoðað þann hóp sem glímir við spilafíkn alla daga. Það er skaðaminnkandi og nauðsynlegt svar við spilafíkn.


Ræðumaður: Gísli Rafn Ólafsson

Herra forseti. Í dag stöndum við frammi fyrir vaxandi áskorun sem snertir kjarna velferðarkerfisins okkar og grunnstoðir samfélagsins, spilafíkn. Þetta er ekki aðeins einstaklingsbundið mál heldur vandamál sem hefur djúpstæð áhrif á fjölskyldur, samfélög og þjóðfélagið í heild sinni. Stefna Pírata í þessu efni byggist á grundvallarþáttum eins og persónufrelsi, upplýsingarétti og verndun þeirra sem eru viðkvæmir fyrir spilafíkn. Spilafíknin getur haft alvarlegar afleiðingar, ekki aðeins fyrir einstaklinginn heldur einnig fyrir nánasta umhverfi hans. Það er því mikilvægt að samfélagið taki á þessu máli með skilningi, samkennd og virkum úrræðum. Það snýst ekki aðeins um að meðhöndla fíknina sjálfa heldur einnig að takast á við rót vandans sem getur verið fjölþætt og flókin.

Píratar leggja áherslu á að heilbrigðiskerfið og félagslega kerfið okkar sé undir það búið að veita sérhæfða og aðgengilega meðferð fyrir þá sem glíma við spilafíkn. En jafnframt er mikilvægt að fræðsla og forvarnastarf séu efld til að draga úr líkum á því að fólk þrói með sér spilafíkn. Samfélagið þarf að styðja við einstaklinga og fjölskyldur þeirra sem eiga í vanda vegna spilafíknar. Þetta þýðir að við þurfum að skapa umhverfi þar sem það er mikilvægt að leita sér hjálpar án fordóma. Píratar trúa á mikilvægi þess að veita einstaklingum tól og stuðning til að takast á við þessa áskorun, hvort sem það er í gegnum heilbrigðiskerfið, menntakerfið eða samfélagið í heild.

Að lokum. Við sem þjóðkjörnir fulltrúar berum ábyrgð á að tryggja að stefnumótun okkar og úrræði í spilafíknarmálum séu í samræmi við gildi um réttlæti, jafnrétti og mannúð. Það er skylda okkar að grípa til aðgerða sem sporna við spilafíkn og veita þeim sem þurfa á því að halda viðeigandi aðstoð og stuðning.


Ræðumaður: Gísli Rafn Ólafsson

Frú forseti. Örstutt athugasemd. Ég fagna því að heyra að hæstv. ráðherra er að skoða það að fara í rauntímarýni á núverandi atburðum. Við erum í miðjum atburðum, eins og oft er sagt, og það gefur okkur gott tækifæri á að horfa aðeins til baka og skoða hvernig við höfum verið að gera hlutina hingað til, fá þessa ytri rýni sem gefur okkur innsýn í þetta. Getum við gert betur? Eru hlutir sem við gerðum sem hefðu kannski átt að fara öðruvísi? Er eitthvað sem við erum að gleyma? Mig langar í því sambandi að nefna að þetta er t.d. eitt af því þar sem hægt er að óska eftir aðstoð Evrópusambandsins við. Þar eru sérfræðingar sem þekkja vel almannavarnir, þekkja vel hvernig kerfin eru og geta komið með annan vinkil á málið heldur en við sem erum of tengd þessu myndum gera.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir þessa almennu yfirferð yfir þær handbækur og leiðbeiningar sem verið gefnar út fyrir áratugum síðan og eru notaðar til að taka ákvarðanir í þessum málum. Þess má geta að samkvæmt íslenskum lögum skulu íslensk stjórnvöld hafa til hliðsjónar leiðbeiningar Flóttamannastofnunarinnar sem hefur það hlutverk innan Sameinuðu þjóðanna að leiðbeina ríkjum um túlkun samkvæmt þessari handbók og öðrum reglum, flóttamannasamningnum og öðru. Það er þannig í trássi við leiðbeiningar frá Flóttamannastofnuninni sem þessar ákvarðanir eru teknar. Það sem hins vegar vekur einna helst athygli við þær móttökur sem einstaklingar fengu við komuna til Venesúela var að margir þeirra áttu ekki von á þeim. Þau hefðu vitanlega ekki farið með flugvélinni hefðu þau átt von á því að vera yfirheyrð af hálfu stjórnvalda og lokuð inni, af þeim tekin ferðaskilríki, óvíst hversu lengi, og peningar og þau mögulega sökuð um landráð. En ég held að það viti flestir að við landráði í flestum ríkjum liggja þungir dómar, ekki bara einhver sektarákvæði.

Það sem vakti athygli mína var það að nú hafa þessir einstaklingar, líkt og kom fram í máli hæstv. dómsmálaráðherra, fengið málsmeðferð hér á landi á grundvelli þeirrar stöðu sem þau voru í áður en þau komu til Íslands og vera má að með því að endursenda þau til baka til Venesúela séu íslensk stjórnvöld þátttakendur í því að útsetja þau fyrir ofsóknum sem þau sættu ekki áður en þau komu hingað til lands. Þegar um svokallaða viðbótarvernd er að ræða, sem veitt var áður einstaklingum sem komu frá Venesúela vegna almenns alvarlegs hættuástands þar í landi, er ekki gerð krafa um persónulegar ofsóknir. Flóttamannahugtak Sameinuðu þjóðanna hins vegar gerir það. Það má því leiða líkur að því að a.m.k. í einhverjum tilvikum hafi fólk  verið í verri stöðu eftir endursendingu til Venesúela heldur en áður en það kom hingað vegna ákvörðunar íslenskra stjórnvalda um endursendingar. Mig langar til að spyrja hæstv. dómsmálaráðherra:  Telur hún að íslensk stjórnvöld beri einhverja ábyrgð þegar svo háttar?


Ræðumaður: Arndís Anna Kristínardóttir Gunnarsdóttir

Forseti. Í framhaldi af tiltölulega nýlegum úrskurði kærunefndar útlendingamála, sem að mínu mati og fleiri var pólitískt mótiveraður í kjölfar áróðurs, m.a. héðan úr pontu Alþingis, gegn dvalarleyfisveitingum til einstaklinga sem flúðu Venesúela, fóru fram flutningar á fólki aftur til Venesúela. Það var í trássi við og þrátt fyrir yfirlýsingar annars vegar Amnesty International frá október 2023, það er nú ekki langt síðan það var, þess efnis að ríki ættu ekki að senda fólk aftur til Venesúela vegna þess að þar sé líf þess, öryggi og frelsi í hættu, ekki vegna þess að það sé svo mikil fátækt og erfitt efnahagsástand í landinu, og sömuleiðis gaf Flóttamannastofnun SÞ út ákall árið 2019  til ríkja um að taka á móti fólki sem flúði Venesúela og þetta ákall hefur ekki verið dregið til baka af hálfu stofnunarinnar. Áætlað er að u.þ.b. 7,7 milljónir hafi flúið Venesúela, það er rétt tæplega þriðjungur þjóðarinnar, og fá hafa snúið aftur en tölur eru á reiki vegna þess að talað er um þau sem hafa snúið til baka sjálfviljug en inni í þeim tölum er fólkið sem flutt er héðan nauðungarflutningum frá Íslandi í kjölfar þess að hafa fengið synjun um dvalarleyfi. Það er samt sem áður í orðaforða hæstv. ríkisstjórnar kallað sjálfviljug heimför. Tölurnar eru því á reiki en það eru ekki nema mögulega nokkur hundruð þúsund sem hafa snúið til baka. Stórt hlutfall þeirra sem snúið hafa til baka hefur, í þeim fáu könnunum sem gerðar hafa verið, lýst því yfir að þau hyggist reyna að komast þaðan aftur, ekki vegna fátæktar heldur vegna erfiðs öryggisástands í landinu. Samkvæmt íslenskum lögum og alþjóðasamningum og meira að segja ekki bara samkvæmt samningum heldur er það grundvallarregla í þjóðarétti, er stjórnvöldum það óheimilt, það er bann við því að senda fólk þangað sem líf þess eða frelsi er í hættu.

Spurning mín til hæstv. ráðherra varðar þessa flutninga þar sem fréttir af meðferð fólks við komuna til Venesúela voru um að af því hefðu verið teknir peningar, ferðaskilríki og þeim jafnvel birt skjal sem óljóst var hvers efnis væri en ýmislegt benti til að væri mögulega ákæra um landráð. Það er mjög þekkt tegund ofsókna alræðisríkja á hendur fólki sem leitar verndar út fyrir landsteinanna vegna annarra ofsókna sömu stjórnvalda. Ekkert eftirlit er með flutningum fólks héðan og því síður eftirfylgni með fólki sem sent er í burtu.

Því spyr ég hæstv. ráðherra:  Með hvaða hætti ganga stjórnvöld úr skugga um að fólk sem flutt er til Venesúela í kjölfar synjunar á umsókn um alþjóðlega vernd hér á landi verði ekki ofsótt í heimalandinu í kjölfarið, svo sem með ákæru fyrir landráð eða önnur brot, sem teljast myndu ofsóknir í skilningi flóttamannasamnings Sameinuðu þjóðanna?


Ræðumaður: Gísli Rafn Ólafsson

Virðulegi forseti. Ég þakka hæstv. ráðherra fyrir svarið og ég vona að við höldum áfram að sjá opið og gott samráð og það sé vel hlustað á þær athugasemdir sem koma, sérstaklega frá viðbragðsaðilum. Það er einnig mikilvægt, eins og hæstv. ráðherra nefndi, að við horfum til þess að byggja upp og auka enn okkar áfallaþol og að við séum líka að vinna í forvörnum og viðbragðsáætlunum og öðru, nokkuð sem er því miður ekki tími eða bjargir til að gera akkúrat núna vegna þess að það eru allir á kafi í viðbragði.

Mig langar að koma aðeins inn á það sem hv. þm. Bryndís Haraldsdóttir og hv. þm. Þorgerður Katrín Gunnarsdóttir nefndu sem var alþjóðlegt samstarf. Við erum hluti af almannavarnasamstarfi Evrópu. Það er ekki bara Evrópusambandið heldur eru samtals 37 ríki í því samstarfi. Við gerðum það nú í nóvembermánuði í fyrsta skipti í 50 ár að biðja um aðstoð þaðan frá og ég var reyndar hluti af því að vinna það þegar ég tók af mér pólitíska hattinn og setti á mig björgunarsveitarhattinn. En þetta evrópska samstarf er mikilvægt og við eigum að vera óhrædd við að biðja um aðstoð. Það er ekki merki um að við séum með einhvern veikleika hér heima heldur að við vitum að þekking, reynsla og búnaður er til alls staðar á evrópska svæðinu. Við eigum frekar að biðja um aðstoð oftar heldur en sjaldnar.


Ræðumaður: Andrés Ingi Jónsson

Ég myndi fara í andsvar ef ég gæti.Forseti. Mér finnst nú hv. þm. Bryndís Haraldsdóttir seilast kannski fulllangt með því að horfa til þess að við getum flutt inn einhverja hermenn til að taka á almannavarnaástandi, sem er viðvarandi ástand á Íslandi. Hversu oft upplifum við ár þar sem ekki er einhvers konar almannavarnaástand? Eigum við að treysta á það að fá hingað hermenn til að redda okkur eða eigum við að styðja við og byggja upp þá innviði sem við eigum hér í landi, sem eru þó nokkrir? Við eigum hér þúsundir manna í björgunarsveitum sem sinna almannavörnum í hjáverkum, sem gera það með því að betla fé frá almenningi í gegnum flugeldasölu og hvað það nú heitir. Við þurfum að gera alvöru úr því að fjármagna björgunarsveitirnar þannig að þær geti sinnt þessu starfi sem er okkur svo mikilvægt. Ef hv. þm. Bryndísi Haraldsdóttur finnst okkur mistakast við þá tilraun að styrkja björgunarsveitirnar þá getur hún komið hingað og rætt það að við förum að flytja inn hermenn. En við skulum fyrst byrja á því að sjá  hvað við getum gert hér heima.


Ræðumaður: Gísli Rafn Ólafsson

Frú forseti. Öryggi og velferð þjóðarinnar er ávallt í forgangi og almannavarnir eru lykilatriði í því samhengi. Reynslan hefur kennt okkur mikilvægi þess að vera vel undirbúin fyrir óvæntar áskoranir, hvort sem þær eru af náttúrulegum eða tæknilegum toga. Það er brýnt að við endurskoðum lög um almannavarnir með þetta í huga en slík endurskoðun verður að einkennast af víðtæku samráði. Allir hagsmunaaðilar, frá björgunarsveitum til heilbrigðisstarfsfólks og frá sveitarfélögum til almennings, þurfa að hafa rödd í þessu ferli. Aðeins með því að sameina þekkingu og reynslu þessara aðila getum við tryggt að ný lög um almannavarnir verði bæði viðeigandi og sveigjanleg. Margir þessara aðila hafa komið að máli við mig því að ekki virðist vera um víðtækt samráð að ræða.

Lærdómur af aðgerðum undanfarinna ára er dýrmætur. Hann sýnir okkur bæði hvar við höfum staðið okkur vel og hvar þörf er á úrbótum. Þessi reynsla er grundvöllurinn að því að byggja upp enn öflugri og skilvirkari almannavarnir. Því miður er útlit fyrir að það muni reyna enn meira á almannavarnakerfið á næstu árum og áratugum, bæði sökum aukinnar eldgosavirkni en ekki síður vegna loftslagsbreytinga. Við stöndum frammi fyrir tækifæri til að endurskilgreina og styrkja almannavarnakerfi landsins. Það er á okkar ábyrgð að grípa þetta tækifæri og nýta það til fulls til að skapa öruggara umhverfi fyrir komandi kynslóðir.

Því spyr ég hæstv. dómsmálaráðherra: Hvað líður vinnu við heildarendurskoðun laga um almannavarnir, nr. 82/2008? Hver verður aðkoma Alþingis að þeirri heildarendurskoðun? Hver verður aðkoma viðbragðsaðila að þeirri heildarendurskoðun og hvenær telur ráðherra að drög að nýju frumvarpi verði kynnt í samráðsgátt stjórnvalda?


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir svarið og fagna því að þessi vinna sé í gangi þótt ég verði að leyfa mér að beina þeirri viðbótarspurningu til hæstv. ráðherra hvers vegna þetta tekur svona langan tíma. Nú eru komin mörg ár síðan fyrst var vakin athygli á þessu og tvö ár síðan fyrirspurn hv. þm. Evu Sjafnar Helgadóttur var lögð fram hér. Hvað er það sem er svona flókið við að ná þessum tölum saman?

Fyrst hæstv. ráðherra nefnir hér mál sem hann hefur mælt fyrir og er í undirbúningi í ráðuneytinu, um lögfestingu á beitingu nauðungar í geðheilbrigðismálum, þá langaði mig til að vekja athygli á, sem ég reyndar hef gert áður við hæstv. ráðherra, þeirri þróun sem er að eiga sér stað og endurspeglast m.a. í samþykkt þings Evrópuráðsins fyrir nokkrum misserum síðan, að það sé tilefni til þess að leita leiða til að binda endi á nauðung í meðferð geðheilbrigðismála í Evrópu. Var ályktun Evrópuráðsins m.a. byggð á skýrslu sem unnin var fyrir þingið um stöðu mála í Evrópu þar sem kom m.a. fram að beiting nauðungar og annarra þvingunarúrræða í geðheilbrigðismálum færi vaxandi í Evrópu og að breytingar á löggjöf sem ætlað væri að draga úr slíkri nauðung, líkt og sú löggjöf sem hæstv. ráðherra hefur hér boðað, hefðu ekki tilskilin áhrif í framkvæmd. Orsökin er rakin til viðhorfa og menningar sem reiðir sig á stjórnun og meðferð einstaklinga sem taldir eru hugsanlega hættulegir sjálfum sér og öðrum þrátt fyrir að rannsóknir hafi hvorki leitt í ljós sérstök tengsl á milli geðraskana og ofbeldis né sýnt fram á gagnsemi valdbeitingar til að koma í veg fyrir að fólk valdi sjálfu sér eða öðrum skaða.

Mig langar að velta því upp við hæstv. ráðherra við þetta tækifæri hvort það sé einhver vinna í ráðuneytinu í tengslum við þetta frumvarp sem er ekki tíu árum á eftir eða 20 eða 30 og beinist að því að binda endi á nauðung í geðheilbrigðismálum í stað þess að lögfesta hana.


Ræðumaður: Eva Sjöfn Helgadóttir

Forseti. Ég vil byrja á að þakka Arndísi Önnu Kristínardóttur Gunnarsdóttur fyrir sína fyrirspurn og einnig hæstv. ráðherra fyrir sitt svar. Mig langar bara að koma og fagna því að það sé enn þá verið að vinna að þessu og ítreka mikilvægi þess að við séum með alla tölfræði, bæði þeirra sem eru í þvingaðri lyfjagjöf og verða fyrir nauðung á spítalanum. Þá er einnig mikilvægt að fá tölfræði um endurkomutíðni og aðrar tölfræðiupplýsingar, það sé hægt að taka þær út úr kerfinu, eins og t.d. um fólk sem hefur verið í sjálfsvígshættu og fer og kemur aftur. Þar þarf að skoða hvað við erum að gera vel og hvað ekki, hvert fólk leitar, leitar það á spítala eða annað. Mér finnst mikilvægt að það séu alls konar upplýsingar sem er hægt að taka út úr þessu kerfi og það sé skráning af því að það er svo mikilvægt fyrir okkur sem þjóð að við vitum að við séum að gera vel í því sem við erum að gera.


Ræðumaður: Arndís Anna Kristínardóttir Gunnarsdóttir

Forseti. Fyrir réttum tveimur árum síðan beindi hv. þm. Eva Sjöfn Helgadóttir fyrirspurn til hæstv. heilbrigðisráðherra, sem var svohljóðandi, með leyfi forseta:

„1.   Hversu mörg þeirra sem hafa verið svipt lögræði undanfarin tíu ár hafa á þeim tíma verið í þvingaðri lyfjagjöf?

2.   Hver er dvalartími lögræðissviptra á lokuðum geðdeildum? […]

3.   Hversu mörg ótímabær dauðsföll hafa verið meðal lögræðissviptra undanfarin tíu ár?“

Svar hæstv. heilbrigðisráðherra var svohljóðandi, með leyfi forseta:

„Samræmd skráning í rafrænni sjúkraskrá á beitingu nauðungar eða þvingunarúrræða er ekki til staðar á Íslandi og því eru umbeðnar tölfræðiupplýsingar ekki aðgengilegar að svo stöddu. Í apríl 2021 óskaði heilbrigðisráðuneyti eftir því að embætti landlæknis hæfi vinnu við þróun og innleiðingu kerfis eða viðmóts fyrir heilbrigðisstarfsfólk til að skrá beitingu nauðungar. Á vegum embættis landlæknis er unnið að því að skilgreina samræmda skráningu þvingunarúrræða í rafræna sjúkraskrá og síðan þarf að breyta rafrænum sjúkraskrárkerfum þannig að samræmd skráning sé framkvæmanleg, sem aftur mun tryggja betri yfirsýn og möguleika á tölfræðiúttektum sem þessum.“

Í ljósi þessa ákvað ég að beina fyrirspurn til hæstv. heilbrigðisráðherra um stöðuna á vinnu við þróun og innleiðingu kerfis af þessu tagi. Í eftirliti umboðsmanns Alþingis með meðferð þeirra sem eru frelsissviptir á Íslandi hafa einnig verið gerðar athugasemdir við skráningu atvika og annars í þessum málum og er þetta því mjög mikilvægt.


Ræðumaður: Björn Leví Gunnarsson

Forseti. Gervigreindin kemur kannski á tvennan hátt inn í þennan málaflokk. Það er náttúrlega sem aðstoðartæki í læknavísindunum sjálfum og það á kannski síður við einmitt þessa fyrirspurn nema bara sem hvatning til ráðherra til að hjálpa til við að tækniframfarir séu innleiddar þar, en ekki síður á hún heima í stjórnsýslunni, í stjórnsýslu ráðherra og stofnana, þetta aðstoðartæki sem gervigreindin getur verið. En þá finnst mér vanta svona nýsköpunarteymi, mér finnst vanta nýsköpunarhugsun í opinberri stjórnsýslu þar sem það er einfaldlega bara farið og byrjað í staðinn fyrir að setja af stað starfshópa hingað og þangað til að koma með einhverjar hugmyndir sem gerast hálfu ári, tveimur árum seinna. Það væri bara teymi sem byrjaði strax að safna að sér tækifærum: Hvar er hægt að nýta þetta í núverandi fyrirkomulagi? Byrjum á að prófa það, hvernig við getum nýtt þetta á þeim vettvangi sem við erum með núna til þess kannski að endurskipuleggja eða gera eitthvað betra. Okkur vantar að fá það svona í fingurgómana hvernig breytingarnar munu hafa áhrif á núverandi fyrirkomulag. Mér finnst stjórnsýslan oft vera allt of sein hvað varðar þetta hugarfar, þetta nýsköpunarhugarfar. Þegar tækifærin detta fyrir framan okkur þá prófum við þau ekki strax. Það þarf einhvern veginn að velkjast fram og til baka og tíu árum seinna erum við enn þá að innleiða eitthvað Ísland 2,0. Tæknin sem þar er byggt ofan á og oft vísað í, þ.e. vefurinn 2,0, er tækni frá síðustu aldamótum. Við erum komin með 3, 4, 5 og það er verið að pæla í sjöttu útgáfu í gagnvirkninni hvað þá tækni varðar. Við erum langt á eftir, held ég, og við þurfum að gera betur í einmitt þessari  nýsköpunarhugsun og nýta tækifærin um leið og þau koma.


Ræðumaður: Gísli Rafn Ólafsson

Frú forseti. Gervigreind býður upp á ómælda möguleika í heilbrigðiskerfinu, frá greiningu sjúkdóma til sérsniðinna meðferða. Hún getur greint mynstur sem mannsaugað greinir ekki, gert nákvæmari greiningar og bætt niðurstöðu meðferðar. Með gervigreind getum við spáð fyrir heilsufarsvandamálum áður en þau verða að alvarlegum sjúkdómum, bjargað mannslífum og dregið úr kostnaði. Þótt áskoranir séu til staðar, sérstaklega í tengslum við persónuvernd og siðferðislegar spurningar, þá er það skylda okkar að finna jafnvægið sem hagnýtir kosti gervigreindarinnar án þess að fórna grundvallarréttindum. Nútímaheilbrigðiskerfi krefst nútímatæknilausna og gervigreind er lykillinn að þeirri þróun. Eða það er a.m.k. það sem gervigreindin sagði mér þegar ég bað hana um að segja mér hvernig gervigreind gæti bætt heilbrigðiskerfið.


Ræðumaður: Björn Leví Gunnarsson

Forseti. Ég verð eiginlega að byrja á að segja að ég hálfvegis vorkenni hæstv. ráðherra að svara þessari fyrirspurn því að tækifærin til að nýta gervigreindina í heilbrigðismálum eru rosalega mikil. Þau málefnasvið og verkefni sem þar eru eru svo borðleggjandi fyrir þessa tækni að nýta og fjölbreytileikinn og gróskan á málefnasviði heilbrigðisráðherra. Það er ekki bara innan stjórnsýslunnar heldur í því hvernig er hægt að bæta aðgengi fólks, hjálpa til við sjúkdómsgreiningar þannig að fólki sé beint á rétta staði, kannski gervigreind sem fyrsti viðkomustaður, öðruvísi en í heilbrigðisþjónustu, sem getur hjálpað til við að koma fólki strax í viðeigandi meðferðarúrræði. Það er bara byrjunin á því sem er hægt að gera í heilbrigðisvísindum með hjálp gervigreindarinnar. Það kemur kannski ekki alveg inn á málefnasvið hæstv. heilbrigðisráðherra þó að við séum jú vissulega með háskólasjúkrahús sem er að hluta til undir hatti heilbrigðisráðherra, skemmtileg tenging þar á milli. En uppleggið sem ég legg fram í fyrirspurninni er mjög opið og þetta er í rauninni hvatning til ráðherra til að byrja að skoða notkun gervigreindar, bæði innan stjórnsýslunnar og innan allra stofnana og í víðara samhengi á málefnasviðum ráðherra og þeirra stofnana sem ráðherra ber ábyrgð á. Ég held að á þessu málefnasviði fremur en nokkru öðru séu tækifæri til að betrumbæta ansi margt, t.d. bara þegar kemur að fjármálum ríkisins ef við nýtum svo þröngsýna nálgun. Við erum nú einu sinni löggjafarvald og fjárveitingavald hérna á þingi og það er frekar nærtækt fyrir alla vega mig sem er í fjárlaganefnd. Ég hlakka til að heyra hvað ráðherra hefur um málaflokkinn að segja og tækifærin sem gervigreindin býður upp á á næstunni.


Ræðumaður: Arndís Anna Kristínardóttir Gunnarsdóttir

Forseti. Það hefur sýnt sig þegar kemur að baráttunni við vímuefnavandann að bönn og refsingar hafa lítil sem engin áhrif. Þau koma ekki í veg fyrir fikt og ótrúlegt en satt, þá koma þau ekki í veg fyrir að fólk þrói með sér fíknivanda. Hvers vegna ekki? Jú, vegna þess að þau beinast að afleiðingum vandans í stað þess og algerlega án þess að takast á við orsakirnar. Við getum ekki komið í veg fyrir vímuefnanotkun en með réttum aðgerðum getum við komið í veg fyrir alvarlegar afleiðingar hennar, dregið úr skaðanum og ekki síst komið í veg fyrir dauðsföll. Það hefur lengi verið viðtekið viðhorf hér á landi og víðar að til að fá aðstoð við fíknivanda þurfi fólk fyrst að hætta neyslu. En það er nákvæmlega eins og að segja að þú þurfir að vera hraustur til að fá heilbrigðisaðstoð. Sem betur fer bendir allt til þess að það hafi orðið viðhorfsbreyting meðal heilbrigðisstarfsfólks og þorra almennings hér á landi en hugarfarsbreytingin virðist ekki hafa náð upp í fílabeinsturn ríkisstjórnarinnar og er nauðsynlegra breytinga því enn að bíða þegar kemur að löggjöf og þeim úrræðum sem tryggð eru. Og enn refsum við fólki fyrir vandann sem það er í.

Í þessu úrræðaleysi hafa orðið til óformleg og umdeild úrræði þar sem læknar og annað heilbrigðisstarfsfólk finnur sig sífellt í þeirri stöðu að þurfa að velja á milli þess að svíkja Hippókratesareiðinn og brjóta lög. Heilbrigðisstarfsfólk hefur ítrekað kallað eftir faglegu verklagi og skýrari reglum í tengslum við skaðaminnkun hér á landi og hafa lyfjafræðingar m.a. bent á skaðaminnkandi lyfjameðferðir sem tíðkast í öðrum löndum og hafa tíðkast í áratugi. Á meðan ríkisstjórnin hugsar málið og skipar hvern starfshópinn á fætur öðrum til að finna upp hjólið er unga fólkið okkar að deyja í hrönnum. En, forseti, úrræðin eru til. Við þurfum ekki að finna upp hjólið.


Ræðumaður: Halldóra Mogensen

Forseti. Ég velti því fyrir mér hversu gagnlegt það er að nálgast fíkn sem sjúkdóm. Sjúkdómsmódelið er ekki að skila árangursríkum meðferðum fyrir alla enda er líffræðilegur hluti fíknarinnar einungis lítill hluti af vandanum. Fíkn er flókið menningarlegt, félagslegt, sálfræðilegt og líffræðilegt ástand. Á meðan það er vissulega sameiginlegt álit sérfræðinga að langtímaáfengis- og vímuefnanotkun valdi breytingum í heila eru alls ekki allir sammála um að þessar taugalíffræðilegu breytingar leiði af sér að áfengis- og vímuefnavandi sé heilasjúkdómur. Allar marmiðsbundnar athafnir sem við verðum gagntekinn af leiða af sér breytingar á taugabrautum heilans og jafnvel þegar við göngum í gegnum mjög tilfinningarík tímabil. Eins og þegar við verðum ástfangin þá hefur það þessar afleiðingar, þessar breytingar á heilanum, en hvergi er ást skilgreind sem heilasjúkdómur.

Fíkn er drifin áfram af áföllum og vanlíðan. Áföll eru einstaklingsmiðuð viðbrögð við erfiðum atburðum eða atvikum og geta tengst streitu, skömm, að missa tengsl við ástvin eða að missa starf, að upplifa félagslega upplausn, ofbeldi eða áþján. Áföll geti jafnvel orðið við skort á tengslamyndun á fyrstu árum ævinnar.

Rannsóknir hafa sýnt að breytingar í heila geta gengið til baka hjá þeim einstaklingum sem hafa hætt hættulegri neyslu. Taugabrautir breytast með nýrri hegðun. En að stuðla að nýrri hegðun felur í sér að bjóða upp á meðferðarúrræði sem hefur áfallamiðaða nálgun í kjarna meðferðarinnar og tekur einnig á þeim flóknu félagslegu þáttum sem liggja að baki neyslunni. Það skiptir líka öllu að vímuefnastefnan vinni ekki gegn batamöguleika fólks sem á við vímuefnavanda að stríða eins og hún gerir í dag. Eins og Carl Hart  taugasérfræðingur sagði, sem hefur mikið rannsakað orsakir fíknar: Vímuefni eru ekki vandamálið heldur ómannúðleg vímuefnastefna og jaðarsetningin sem hún veldur.

Forseti. Fíkn er ekki sjúkdómur. Fíkn er einkenni, einkenni sálfélagslegrar stöðu fólks, einkenni fordóma, einkenni vondrar vímuefnastefnu. En fíkn á líka rætur að rekja í mun dýpra og flóknara vandamál sem er samfélag sem upphefur neyslu og yfirborðskennda ytri umbun framyfir  innri skoðun, djúpa tengslamyndun og leit að tilgangi. Fíkn er að því leytinu til,  frekar skiljanlega og  kannski eðlilega, viðbrögð við sjúku samfélagi.


Ræðumaður: Björn Leví Gunnarsson

Forseti. Þetta er eitthvað svona með hérann og á skjaldbökuna, ákveðið kapphlaup. Nýtt húsnæðiskerfi er komið núna einhverjum sjö árum seinna, sjö árum eftir að skorturinn varð augljós. Þetta sem ég er að gagnrýna er að þrátt fyrir þá stöðu sem er í dag, að stjórnvöld hafi lofaði 1.000 auka íbúðum inn á markaðinn og lofað því einhvern veginn aftur vegna kjarasamninga — mér finnst ekki sanngjarnt að það sé talið sem hluti af þessum 80 milljarða pakka því að það er þegar búið að fjármagna þann hlut. Annaðhvort er upphæðin þar lægri eða það er verið að hrósa sér af sama hlutnum tvisvar. Mér finnst það bara ekkert vera sanngjörn framsetning gagnvart almenningi. Við verðum að gera dálítið betur og því langar mig til að spyrja hæstv. ráðherra, þar sem ríkisstjórnin byrjaði í rauninni á að auka rosalega í eftirspurnaraðgerðir, koma með ný lán og alls konar svoleiðis sem hjálpaði einmitt ekkert til við nýtt húsnæði sem vantaði og það hækkaði bara kostnað fólks og hækkaði verð á markaði: Hafa aðgerðir ríkisstjórnarinnar tekist? Hefur ríkisstjórnin náð markmiðum sínum hingað til?


Ræðumaður: Björn Leví Gunnarsson

Forseti. Strax árið 2016 var ljóst að það væri skortur á íbúðum á Íslandi. Íbúðaskortur þróaðist hratt árin sem komu í kjölfarið og mátti spá um skort upp á 8.000 árið 2021. Í ályktun frá BSRB árið 2016 er sagt að það sé mikilvægt að tryggja tekjulágum fjölskyldum, sem hingað til hafa ekki átt kost á því, aðgang að öruggu leiguhúsnæði á viðráðanlegu leiguverði. Stefna Pírata í kosningum 2021 var að byggja 2.000 íbúðir til viðbótar við það sem þá var gert til þess að vinna upp þessa óuppfylltu íbúðaþörf. En núna erum við að sjá kjarasamninga þar sem stjórnvöld segja að öflug uppbygging sé nauðsynleg, að áhersla verði á öfluga uppbyggingu íbúðarhúsnæðis í samræmi við þörf og stutt verði við byggingu 1.000 íbúða á ári á samningstímanum með stofnframlögum til almennra íbúða og hlutdeildarlánum. Þetta er rosalega áhugavert því að þetta er nákvæmlega sama stefna stjórnvalda og fyrir ári síðan, 1.000 íbúðir. Þar voru stofnframlög tvöfölduð, úr 500 upp í 1.000. Samt er verið að lofa þessum 1.000 íbúðum einhvern veginn aftur í kjarasamningunum sem er nýbúið að undirrita. Er það réttlætanlegt að endurnýta svona loforð fyrir kosningar aftur fyrir kjarasamninga? Getur ríkisstjórnin komið með loforð um 1.000 íbúðir í fyrra, sagt það aftur í ár og einhvern veginn tekið aftur heiður fyrir það að koma með nýjar íbúðir, sem eru ekkert nýjar þar sem það var þegar búið að lofa þeim? Það er búið að kalla eftir aðgerðum a.m.k. síðan 2016. Þrátt fyrir allar tilraunir ríkisstjórnarinnar er staðan á húsnæðismarkaðnum eins og hún er, þrátt fyrir loforðin ofan í kjarasamningana núna. Stefnan hefur því ekki breyst en það þarf augljóslega að uppfæra áætlanir. Sér ríkisstjórnin það ekki?


Ræðumaður: Eva Sjöfn Helgadóttir

Frú forseti. Ég vil þakka hv. þm. Oddnýju Harðardóttur fyrir að hefja máls á þessari umræðu. Eins og komið hefur fram í máli annarra þingmanna hér í dag eru eftirlitsstofnanir gríðarlega mikilvægar í landi þar sem fákeppni og einokun á markaði er reglan frekar en undantekningin. Fyrir nokkrum mánuðum fengu landsmenn að sjá það svart á hvítu þegar Samkeppniseftirlitið upplýsti um ólögmætt samráð stóru skipafélaganna Eimskips og Samskipa. Samkvæmt nýju frummati kostaði þetta samráð skipafélaganna íslenskt samfélag 62 milljarða kr.

Forseti. Það eru gríðarlegir peningar fyrir íslenskt samfélag. Talið er að bara kostnaður fyrir neytendur vegna hækkunar á gjaldskrám skipafélaganna hafi verið 26 milljarðar. Þessar gígantísku tölur varpa ljósi á það hversu dýrkeypt samkeppnisbrot geta reynst íslensku samfélagi og hversu mikilvægt er að hafa sterkt og virkt samkeppniseftirlit hér á landi. Það virðast þó ekki allir sammála um mikilvægi þess að styrkja Samkeppniseftirlitið en þrátt fyrir stóraukin umsvif efnahagslífsins síðustu ár, sem þýðir fleiri verkefni fyrir eftirlitið, er fjöldi ársverka hjá stofnuninni nánast sá sami og fyrir áratug. Eins og staðan er núna á eftirlitið erfitt með að sinna lögbundnum skyldum sínum og hvað þá að elta ábendingar viðskiptavina um samkeppnisbrot en rannsóknin á samráði skipafélaganna hófst til að mynda eftir slíka ábendingu. Alls stóð þessi umfangsmikla rannsókn yfir í átta ár.

Forseti. Til þess að Samkeppniseftirlitið nái að sinna skyldum sínum og standa vörð um íslenska neytendur þarf núverandi ríkisstjórn að hætta að fjársvelta stofnunina. Auka þarf fjármagn til eftirlitsins og fjölga starfsfólki þess strax. Helst í gær.


Ræðumaður: Gísli Rafn Ólafsson

Frú forseti. Frá upphafi hafa Píratar barist fyrir tjáningarfrelsinu, gagnsæi, aðgengi að upplýsingum og aðhaldi með valdhöfum, rétt eins og frjálsir og öflugir fjölmiðlar. Lýðræðið þrífst ekki án upplýstrar umfjöllunnar um málefni líðandi stundar, ákvarðanir stjórnvalda og afleiðingar þeirra. Sterkir og gagnrýnir fjölmiðlar eru því forsenda þess upplýsta og lýðræðislega samfélags sem Píratar berjast fyrir.

Fyrir síðustu kosningar höfðu stjórnvöld, stjórnmálahreyfingar og vonandi meginþorri almennings miklar áhyggjur af stöðu samfélagsmiðla í lýðræðislegri umræðu. Dæmi undanfarinna ára hafa sýnt að hægt er að hafa mikil áhrif á lýðræðislega umræðu og niðurstöður kosninga með fjáraustri í samfélagsmiðla og fyrirtæki sem misnota sér þær upplýsingar sem þar er að finna. Nú er röðin komin að spunagreindartækni, betur þekkt sem gervigreind. Við erum á mjög varhugaverðum tímamótum í þróun gervigreindar. Tæknin er orðin mjög fullkomin og notkunarmöguleikar stökkbreytast með hverjum deginum. Ríki heims eru annaðhvort að byrja að skoða löggjöf til að ná utan um þessa þróun eða eru ekki enn byrjuð á því. Þangað til löggjöf verður mótuð til að fylgjast með notkun og misnotkun gervigreindar er ómögulegt að segja hvernig henni verður beitt þegar kemur að kosningum, frjálsri fjölmiðlun og lýðræði. Á sama tíma hefur ógnin sem stafar frá samfélagsmiðlum og vinnslu þeirra á persónuupplýsingum gagnvart lýðræðislegri umræðu ekkert minnkað Áhrif þeirra á auglýsingatekjur íslenskra fjölmiðla verða seint ofmetin, sem dregur enn frekar máttinn úr þeim með tilheyrandi fækkun í stétt blaðamanna. Alveg eins og það er almennt viðurkennt að hið opinbera þurfi að tryggja löggæslu, jarðgöng og grunnmenntun er orðið gríðarlega mikilvægt að hið opinbera tryggi óháða, fjölmenna og kraftmikla fjölmiðla á Íslandi. Aðeins þannig höfum við burði til að bregðast við falsfréttum, villandi umræðu og öllu því ófyrirsjáanlega sem gervigreindin í höndum rangra aðila mun bjóða okkur upp á.


Ræðumaður: Halldóra Mogensen

Forseti. Bara svo það sé alveg skýrt þá langar mig til að spyrja hæstv. fjármálaráðherra hvort hún sé hreinlega að segja Vörðu að eiga sig. Eru það bara ekki staðreyndir sem koma þar fram? Er hæstv. fjármálaráðherra að gaslýsa allt fólkið sem segist ekki ná endum saman, 40% launafólks sem svarar könnunum og mjög ítarlegri rannsókn Vörðu, ár eftir ár? Að segja við 60% einstæðra foreldra, mæðra sem eiga ekki fyrir 80.000 kr. útgjöldum sem koma fyrirvaralaust, að þær séu bara í bullinu af því að þær hafi alveg svakalega gott, er það svar hæstv. fjármálaráðherra við þessu? Ef það er svarið þá skil ég alveg svakalega vel að staða launafólks skuli vera sú sem hún er, af því að ráðherra sér sannarlega ekki vandamálið. Hún býr bara í einhverjum öðrum heimi heldur en launafólk á Íslandi. Og er það gott? Viljum við vera með fjármálaráðherra sem býr í einhverjum allt öðrum raunveruleika heldur en allt annað launafólk hérna á landinu?


Ræðumaður: Halldóra Mogensen

Forseti. Nýverið kynnti Varða – rannsóknastofnun vinnumarkaðarins niðurstöður sínar um stöðu launafólks á Íslandi. Um er að ræða efnismikla spurningakönnun sem lögð er fyrir félagsfólk ASÍ og BSRB árlega og fjallar um efnahagslega, félagslega og andlega stöðu þeirra. Niðurstöður könnunarinnar eru sláandi þrátt fyrir að vera mjög fyrirsjáanlegar; 40% launafólks á erfitt með að ná endum saman, forseti, 40%. Um 60% einhleypra mæðra geta ekki mætt óvæntum 80.000 kr. útgjöldum og helmingur leigjenda telur húsnæðiskostnað vera of þunga byrði.

Þetta er náttúrlega hræðileg staða, forseti, en fyrirsjáanleg vegna þess að kannanir og gögn hafa sýnt fram á þessa þróun í gegnum árin. Við höfum lengi vitað að barnabótakerfið er meingallað og nýtist ekki raunverulega sem stuðningur við barnafjölskyldur. Staða leigjenda hefur allt of lengi verið óörugg og leiguverði leyft að hækka stjórnlaust þrátt fyrir að húsnæði sé grunnþörf okkar allra og ein af þeim þörfum sem stjórnvöld eiga að tryggja. Öll kerfi hins opinbera refsa fólki fyrir að vera einstæðingar, hvað þá einstæðir foreldrar. Slíkt kemur auðvitað niður á fjárhag og líkamlegri og andlegri heilsu foreldra og barna eins og sést glögglega í þessari könnun.

Forseti. Ríkisstjórnin hefur nú setið í rúm sex ár og í raun hefur Sjálfstæðisflokkurinn haft ráðuneyti fjármála í mun lengri tíma heldur en það, þannig að þessar niðurstöður sýna hreinlega afrakstur vinnu þessarar ríkisstjórnar. Hvað á fólki að finnast um það að ráðherra hafi leyft þessari þróun að raungerast? Annaðhvort er þessari ríkisstjórn alveg sama um stöðu launafólks og fólks í landinu eða er bara algjörlega vanhæf til þess að tryggja velferð fólks í landinu. Hvort er það?


Ræðumaður: Arndís Anna Kristínardóttir Gunnarsdóttir

Mannréttindi: Hvað er það?Forseti. Skömmu eftir samþykkt mannréttindayfirlýsingar Sameinuðu þjóðanna árið 1948 var ritgerð heimspekingsins Hönnu Arendt birt undir heitinu Hannah Arendt var þýskur heimspekingur og er einn áhrifamesti stjórnmálahugsuður 20. aldar. Hún var gyðingur sem neyddist til að flýja Þýskalandi nasismans árið 1933. Í ritgerðinni segir Hannah að mannréttindayfirlýsingin feli í sér mótsögn; skyldur ríkja til að vernda algild og óafsalanleg réttindi alls fólks annars vegar og hins vegar ríkjandi hugmyndir um landfræðilegt fullveldi ríkja. Úr þessari mótsögn verði einungis leyst með því að viðurkenna réttinn til þess að hafa réttindi. Ofsóknir á hendur gyðingum og öðrum hópum í seinni heimsstyrjöldinni voru Hönnu afar hugleiknar. Hún spyr sig hvernig hægt hafi verið að ofsækja fólk og útrýma því með þeim hætti sem gert var þrátt fyrir að hugmyndir um algild mannréttindi væru löngu komnar fram. Hún komst að þeirri niðurstöðu að við það að missa borgaraleg réttindi og þegnréttindi í samfélagi, eins og gerðist með gyðinga, væru menn berskjaldaðir og varnarlausir. Mannréttindi séu þannig orðin tóm hafi fólk ekki þau réttindi sem borgaralegt samfélag veitir þegnum sínum. Þess vegna sé rétturinn til að hafa réttindi það sem öllu máli skipti. Það sem vakti mestan ugg hjá Hönnu er sú tilfinning réttindalauss fólks að því sé ofaukið á yfirfullri plánetu, eins og hún orðar það. Við aðstæður þar sem hópar fólks hafa ekki réttinn til réttinda er mikil hætta á að það komist í hóp fólks sem er ofaukið.

Heimurinn brást fólki í tíð Hönnu Arendt og á tyllidögum segjum við: Aldrei aftur, aldrei skulum við bregðast aftur. Allt bendir þó til þess að þessi skelfingarsaga sé að endurtaka sig fyrir augunum á okkur. Það er skylda okkar allra að bregðast við þessari ógnvænlegu þróun, að læra af sögunni og standa gegn þeim sem nú gera sitt besta til að endurtaka hana.


Ræðumaður: Halldóra Mogensen

Forseti. Í umsögn um þingmál Pírata um umboðsmann sjúklinga veitir Kraftur, stuðningsfélag fyrir ungt fólk sem hefur greinst með krabbamein og aðstandendur þeirra, okkur mikilvæga innsýn  í reynsluheim notenda heilbrigðiskerfisins. Mig langar að lesa upp úr umsögninni, með leyfi forseta:

„Ung kona sem greindist með brjóstakrabbamein var ranglega greind og fékk því ekki viðeigandi meðferð fyrr en allt of seint. Þegar það kom upp var sjúkdómurinn of langt genginn til að hægt væri að bjarga lífi hennar. Hún hafði sjálf ekki burði með langt gengið krabbamein til þess að aðhafast nokkuð en eftir andlátið vantaði fjölskyldu hennar ráðgjöf [um hvert] þau gætu snúið sér þar sem um dýrkeypt mistök var að ræða sem kostuðu hana lífið.

Önnur ung félagskona Krafts, greind með heilaæxli, hafði samband við félagið þar sem hún var ráðalaus. Læknirinn hennar hafði neitað henni um myndgreiningu á höfði eftir ítrekaðar óskir hennar um að framkvæma viðeigandi rannsókn þar sem hún var byrjuð að sýna einkenni sem upphaflega komu fram við greiningu á sjúkdómi hennar. Læknir stúlkunnar var yfirlæknir og því átti hún í miklum erfiðleikum með að fá álit annars læknis innan spítalans þar sem þeir störfuðu allir undir viðkomandi lækni. Þegar hún leitaði til spítalans höfðu þeir engin svör fyrir hana og var hún í mikilli angist og ráðalaus [um] hvernig hún ætti að snúa sér í þessu.

Umboðsmaður sjúklinga hefði í þessum tilvikum verið nauðsynlegur. Kraftur hefur fjölmörg önnur dæmi þar sem félagsmenn okkar hefðu nauðsynlega þurft á umboðsmanni sjúklinga að halda. [Hann] gæti bent heilbrigðisyfirvöldum á sjónarmið sjúklingsins, miðlað málum, og lagt til úrbætur í heilbrigðiskerfinu með hagsmuni sjúklinganna að leiðarljósi.“

Forseti. Það eru komnar 14 umsagnir um umboðsmann sjúklinga. Það væri þinginu til sóma að klára þetta mál sem fyrst, enda fagna allir þeir sem hafa sent inn umsagnir málinu og styðja að það mál verði klárað sem fyrst. Við þurfum að styðja við rödd og réttindi fólks, oft á erfiðasta tímabili  í lífi þess þegar það er sjúklingar í heilbrigðiskerfinu og þarf á aðstoð að halda.


Ræðumaður: Björn Leví Gunnarsson

Forseti. Kannski er innleiðing óheppilegt orð í þessu tilviki af því að það er svo tengt EES-innleiðingarferlinu en þetta er svona í almennum skilningi þess að við séum að fara svipaða leið og aðrar þjóðir og séum þá að velja úr hvað hentar okkur og hvað ekki, bara til að hafa það á hreinu. Það sem hæstv. forsætisráðherra nefnir hérna er dálítið svona „brennt barn forðast eldinn“ því að það sem er verið að lýsa varðandi þetta eftirlit sér maður svo augljóslega t.d. hjá Samkeppniseftirlitinu þegar verið er að fylgjast með samrunamálum og þess háttar. Þegar verið er að glíma við stærð slíkra mála þá fylgir einhvern veginn ekki tilheyrandi fjármagn stærð málsins. Það geta t.d. komið stór fyrirtæki hingað inn, hver veit, að Google eða Microsoft kæmu hingað og væru að hlaða upp risastóru gagnaveri eða einhverju því um líku og væru að kaupa upp land og ég veit ekki hvað og alls konar af stærðargráðu sem gjöldin ná mögulega ekki yfir. Þetta eru atriði sem maður hefur séð einhvern veginn gegnumgangandi valda okkur vandræðum. Smæð okkar er alltaf á þann hátt að við gerum ekki ráð fyrir því hvernig regluverkin annars staðar miða smá og meðalstór fyrirtæki við eitthvað sem væri varla — stórfyrirtæki á Íslandi ná ekki einu sinni undir þann flokk eiginlega. Smá og meðalstór fyrirtæki á Íslandi eru bara fjölskyldufyrirtæki í mjög mörgum öðrum löndum. Þannig að það er oft erfitt að reyna að pikka út hvað hentar okkur og hvað ekki. Það verður áhugavert að skoða hvernig þetta púslast allt saman.


Ræðumaður: Björn Leví Gunnarsson

Forseti. Það er stundum rosalega áhugavert að hlusta á pólitískar útskýringar eða faglegar útskýringar á því af hverju ákvæði eru svona hérna og  öðruvísi annars staðar o.s.frv. Þetta er svona í Danmörku en ekki í Svíþjóð o.s.frv. Í sumum málum er talað um að samræma reglur og í öðrum málum eru þær ekki samræmdar. Þegar allt kemur til alls þá er einfaldlega ekkert rosalega mikið samræmt, lönd eru með hinar og þessar forsendur og pólitísk gildi í sínum lögum. Þó að við séum með sama markmið þá útfærum við mjög margt á mismunandi hátt.

Eitt af því sem við höfum innleitt tiltölulega nýlega er fjármálaregluverkið eins og það leggur sig, í kjölfar hrunsins, sem er einmitt líka útfært á mismunandi hátt í löndum. Það hefur gerst þannig hérna á Íslandi, sem er dálítið óheppilegt, að t.d. löggjöf um peningaþvætti og eftirlit með því og hryðjuverkastarfsemi — sem er áþekkt þessu, þetta eru ekkert óskyldar greinar sem er verið að bæta við varðandi tilkynningarskyldu og ýmislegt svoleiðis —  framkvæmd þeirra laga varðandi peningaþvætti og fjármögnun hryðjuverka gekk nú ekki betur en svo að móðir mín getur ekki stofnað bankareikning án þess að það taki alla vega sólarhring í ýmiss konar eftirlit en faðir fyrrverandi fjármálaráðherra gat keypt hlut í banka. Það er  einhvern veginn misvægi í því. Þarna eru innlendir aðilar að kaupa og hérna erum við með frumvarp um erlenda aðila. Ég á dálitlum erfiðleikum með þessar innleiðingar, missamræmdar, sem eru að fara hérna í gegn því að stofnanirnar sem eiga að fylgjast með þessu ná einhvern veginn ekki að sinna sinni vinnu.   Hvar sjáum við í rauninni  kostnaðaráætlunina á einhvern raunhæfan hátt þegar kemur að því   að fylgja því eftir að þetta sé að virka?


Ræðumaður: Andrés Ingi Jónsson

Herra forseti. Það var mikill léttir þegar við fréttum að 72 hefðu verið leyst út af Gaza-svæðinu af íslenskum stjórnvöldum, 72 einstaklingar sem dag hvern bjuggu við lífshættu. En hugur okkar er náttúrlega hjá þeim 13 sem enn eru föst á Gaza en eru á lista stjórnvalda, og þeim hundruðum þúsunda sem eru daglega í lífshættu vegna miskunnarlausra árása Ísraelshers. Það lá hins vegar fyrir strax í byrjun desember þessi listi  128 manneskja sem höfðu fengið samþykkt að sameinast fjölskyldumeðlimum hér á Íslandi. Í desemberbyrjun hefði utanríkisþjónusta Íslands getað sett þetta verkefni af stað sem kláraðist fyrst núna þremur mánuðum síðar. Hversu mörg á þessum lista ætli hafi slasast eða látist vegna aðgerðaleysis ríkisstjórnar Katrínar Jakobsdóttur? Mér fannst ákveðið afrek hjá ráðherrunum sem tilkynntu þessa lausn þegar þeir náðu að segja það án þess að nefna þátt sjálfboðaliðanna sem höfðu unnið verk stjórnvalda að hálfu leyti. Sjálfboðaliðar fóru til Egyptalands og leystu út af Gaza ríflega 50 manns sem stjórnvöld hunsuðu á þeim tíma. Því fólki ber að þakka þrotlaust starf, fjárútlát og annan stuðning til að bjarga lífum.

En ríkisstjórnin má ekki láta hér við sitja. Það þarf að hætta að fjársvelta Palestínuflóttamannaaðstoð Sameinuðu þjóðanna. Ég tók eftir því að hv. þm. Jódís Skúladóttir las upp ályktun flokksráðs Vinstri grænna þar sem ríkisstjórnin var hvött til að hætta að taka þátt í því sem það kallar óréttmæta hóprefsingu annarra vestrænna ríkja með þessu fjársvelti.  Ég man ekki, herra forseti, eftir öðrum dæmum þess að flokkur forsætisráðherra saki bara berum orðum utanríkisráðherra um að vera stríðsglæpamaður, en það er það sem óréttmæt hóprefsing þýðir.   Ég tek hins vegar undir hvatningu þeirra til að hætta þessu fjársvelti  og bendi á að Ísland er að verða einangrað í ljósi þess að Evrópusambandið boðaði í síðustu viku að stórauka framlög   til Palestínuflóttamannaaðstoðarinnar. Svo þarf auðvitað að beita sér af fullu afli fyrir vopnahléi og friði og  þá dugar ekki bara eitt símtal til utanríkisráðherra Ísraels, eins og virtist vera nóg til að leysa 72 Palestínumenn úr prísundinni.

Forseti minnir á að ræðutími í störfum þingsins er tvær mínútur en ekki þrjár mínútur.


Ræðumaður: Björn Leví Gunnarsson

Forseti. Aðeins meira um stafrænt kynferðisofbeldi sem hv. þm. Eva Sjöfn Helgadóttir talaði um hér áðan. Það eru nefnilega  nýjar víddir á þessu máli að birtast okkur þessa dagana, þ.e. hvað varðar gervigreind og  stafrænt kynferðisofbeldi. Í því dæmi sem var rakið  áðan þar sem þolendur upplifa einhverja skömm eða  kenna sjálfum sér um að hafa gert eitthvað rangt af því að þeir  deildu trúnaðarmálum með öðrum — í tilvikum þar sem gervigreind er notuð þá eru tilfinningarnar aðrar. Það er væntanlega ákveðin ósanngirni og óréttlæti af því að viðkomandi kemur hvergi þar nálægt. Þar er bara einhver þriðji aðili sem býr til myndir af hverjum sem er, hvar sem er, hvernig sem er, mynd eða myndband. Það mun breyta því, held ég, hvernig við nálgumst þennan málaflokk þegar allt kemur til alls. Þegar hver sem er getur gert hvað sem  er hvað myndefni varðar þá munum við óhjákvæmilega leggja annars konar trúnað á það hvað myndefnið sýnir okkur. Ég held að það sé dálítið nauðsynlegt að við áttum okkur á því hvað það þýðir þegar hver sem er getur gert hvað sem er með myndir og myndbönd. Við þurfum að læra  hvað það þýðir að horfa  bara á hvaða mynd eða myndband sem er í því samhengi.

Þetta er ekkert nýtt. Þetta hefur viðgengist í tískuljósmyndun lengi þar sem módelum hefur  verið breytt; lýti fjarlægð og fótleggir gerðir grennri og lengri og  ýmiss konar fölsun er í raun á útliti fólks.  Það er ekkert nýtt en það er að verða þeim mun stærra vandamál núna á næstunni. Gervigreindin eins og hún er nær einmitt miklu, miklu lengra, svo langt að við verðum eiginlega að átta okkur á því að framtíðin er á þann veg að myndin sýnir ekki   raunveruleika lengur.  Og hvernig munum við t.d. bregðast við í málum eins og varðandi sæmdarkúgun þegar það er staðan?


Ræðumaður: Eva Sjöfn Helgadóttir

Forseti. Alveg frá því að snjallsímar og samfélagsmiðlar komu til sögunnar hefur orðið aukning á því að fólk sé kúgað með nektarmyndum og/eða kynlífsmyndböndum. Síðustu daga hefur verið fjallað um það í fjölmiðlum að nú séu gerendur að herja í auknum mæli á drengi og beita þá fjárkúgun. Við þurfum að átta okkur á því að þeir drengir og stúlkur sem segja frá ofbeldinu eru bara lítið brot af þeim sem eru að verða fyrir kúgun. Börn sem lenda í slíku ofbeldi fara stundum í sjálfsásakanir, þau upplifa skömm og fara í niðurrif. Einmanaleikinn verður oft óbærilegur því að enginn skilur hvað þau eru að ganga í gegnum. Þau þora ekki að segja frá og biðja um hjálp. Þau upplifa mikið óöryggi og hafa áhyggjur af því hver hafi séð myndirnar og hvar þær séu niðurkomnar.

Forseti. Þessa þróun ber að taka alvarlega. Við vitum dæmi um einstaklinga sem hafa lent í stafrænu kynferðisofbeldi sem börn og hafa tekið líf sitt seinna á lífsleiðinni. Þetta er leyndur faraldur og hann er hljóður en hann er grafalvarlegur og getur haft langvarandi áhrif á líf fólks ef við erum ekki meðvituð um skaðann.

Það er mikilvægt að lögin taki mið af alvarlegum afleiðingum á einstaklinga sem verða fyrir kúgun. Réttarkerfið tekur ekki nógu hratt og vel á þessum málum og ekki er nægilega vel tekið utan um þolendur. Þolendur eiga skilið svo miklu meira eftir allar þjáningarnar sem þau hafa þurft að upplifa. Við þurfum átak í fræðslu um þessa glæpi í skólum landsins og við þurfum að tryggja það að börn upplifi sig örugg að segja frá. Við þurfum að vinna markvisst að því að eyða þolendaskömm. Hjálpum þolendum að skila skömminni.


Ræðumaður: Arndís Anna Kristínardóttir Gunnarsdóttir

Forseti. Samkvæmt greinargerð með því frumvarpi sem við erum að ræða hér er markmið frumvarpsins að samræma lög um útlendinga við löggjöf í öðrum Evrópuríkjum, einkum annars staðar á Norðurlöndum. Þá er einnig stefnt að því að auka skilvirkni innan stjórnsýslunnar og tryggja hagræðingu við nýtingu fjármagns. Í greinargerðinni er talað um tilefni og nauðsyn lagasetningar og segir þar að markmið laga um útlendinga sé að tryggja mannúðlega og skilvirka meðferð stjórnvalda í málefnum útlendinga hér á landi. Þá er talað um að sporna þurfi gegn misnotkun á kerfinu og stytta málsmeðferðartíma. Helsta vandamálið við allt þetta sem kemur fram í greinargerð frumvarpsins er að þær breytingar sem lagðar eru til í frumvarpinu stuðla alls ekki að þessum markmiðum.

Þær breytingar sem verið er að gera eru nokkrar og þær eru kannski á heildina litið frekar minni háttar. Ég ætla að leyfa mér að fara yfir þær nokkrar, þær helstu, og útskýra hvernig þær stuðla ekki að þeim markmiðum sem stefnt er að að sögn. Eitt það sem mér hefur þótt erfiðast að skilja tilganginn með, og það þrátt fyrir að hafa spurt hæstv. dómsmálaráðherra um það a.m.k. í tvígang, eru breytingar sem ganga út á að stytta gildistíma dvalarleyfa fólks sem fær hér dvalarleyfi á grundvelli umsóknar um alþjóðlega vernd. Um er að ræða þrjár tegundir dvalarleyfa. Það er í fyrsta lagi staða flóttamanns í samræmi við ákvæði flóttamannasamnings Sameinuðu þjóðanna. Í öðru lagi er svokölluð viðbótarvernd sem veitt er fólki sem er að flýja almennt hættuástand en ekki persónulegar ofsóknir eins og flóttamannasamningurinn gerir ráð fyrir. Í þriðja lagi er það dvalarleyfi á grundvelli mannúðarsjónarmiða. Þetta eru þær þrjár tegundir dvalarleyfa sem fólk er í rauninni að sækja um þegar það sækir um alþjóðlega vernd.

Í dag fær einstaklingur sem veitt er staða flóttamanns dvalarleyfi til fjögurra ára og óbundið atvinnuleyfi sem þýðir að hann getur unnið við hvað sem hann vill og stofnað fyrirtæki þess vegna. Hið sama gildir um einstakling sem fær hina svokölluðu viðbótarvernd, það er fjögurra ára dvalarleyfi með óbundnu atvinnuleyfi. Einstaklingur sem fær dvalarleyfi á grundvelli mannúðarsjónarmiða fær dvalarleyfi til eins árs. Hver er breytingin í frumvarpinu? Hún er sú að staða flóttamanns veitir þriggja ára dvalarleyfi, viðbótarvernd tveggja og dvalarleyfi á grundvelli mannúðarsjónarmiða helst í einu ári. Rökin í frumvarpinu eru eingöngu þau að til standi að samræma við reglur á hinum Norðurlöndunum. Þetta vekur upp áhyggjur mínar af tveimur ástæðum. Annars vegar vegna þess að reglur um þetta eru ekki samræmdar á Norðurlöndunum. Í Danmörku eru það tvö ár, eitt ár og eitt ár, í Noregi eru það þrjú ár, þrjú ár og eitt ár, í Svíþjóð þrjú ár, eitt ár og eitt ár. Í Finnlandi er það eins og á Íslandi, fjögur ár, fjögur ár og eitt ár, og á Íslandi á núna að breyta því í þrjú, tvö og eitt.

Hitt sem er athugavert við þessa breytingu er það að mínu mati að það eru engin önnur rök færð fyrir þessari breytingu. Það er ekkert fjallað um það að sú breyting að stytta gildistíma dvalarleyfa auki skilvirkni í kerfinu, stuðli að styttri málsmeðferðartíma, auki líkur á inngildingu, ekkert slíkt. Þvert á móti er alveg ljóst að með því að stytta gildistíma dvalarleyfa er í fyrsta lagi verið að auka álag á Útlendingastofnun vegna þess að einstaklingur sem í dag fær fjögurra ára dvalarleyfi þarf ekki að sækja um endurnýjun fyrr en eftir fjögur ár en með breytingunni þarf hann sækja um endurnýjun eftir tvö ár. Það má með mjög einföldum útreikningum gera ráð fyrir að álag á Útlendingastofnun við endurnýjun dvalarleyfa muni tvöfaldast með þessari breytingu. Og hver er tilgangurinn? Hann er óljós, samræma við Norðurlöndin sem eru ekki samræmd.

Hitt sem er að sögn ríkisstjórnarinnar og þingmanna meiri hlutans hér einhver heildarsýn sem ríkisstjórnin hafi komið sér saman um í málaflokknum snýst um að auka möguleika fólks á inngildingu í samfélagið. Inngilding felur það í sér að auka möguleika fólks á að verða hluti af samfélaginu, aðstoða það við að finna vinnu, húsnæði og annað, félagslegar tengingar, læra tungumálið og annað slíkt. Ef við reynum að setja okkur í spor einstaklings sem kemur hingað til lands, er að flýja óboðlegar aðstæður í heimaríkinu og honum er veitt dvalarleyfi til fjögurra ára eru talsverðar líkur á því að viðkomandi sjái einhvern akkur í því að læra tungumál svæðisins sem viðkomandi er kominn á. Ef það er stytt í eitt ár — jæja, ég er komin hingað, það tók mig þrjú ár að komast hingað og ég fæ dvalarleyfi til eins árs. Hvar er hvatinn? Hvar er hvatinn fyrir mig til að læra tungumál landsins sem ég er komin til þegar öryggið er ekki meira en þetta? Það er því alveg ljóst að þessi breyting vinnur gegn meintum markmiðum frumvarpsins, enda er eini rökstuðningurinn sá að það eigi að samræma við Norðurlöndin, sem sem fyrr segir eru ekki samræmd.

Annað sem stendur til að gera með þessu frumvarpi, þó að ekki sé jafn langt gengið og ég hefði kannski óttast, er að það er í ákveðnum tilvikum, fyrir ákveðinn hóp, lengdur biðtími eftir möguleikum á fjölskyldusameiningu. Fólk þarf að vera hérna í einhvern ákveðinn tíma áður en það getur óskað eftir því að fá fjölskyldumeðlimi til Íslands, nánar tiltekið maka. Hvaða áhrif hefur það? Þú kemur til nýs lands og þér er veitt móttaka vegna þess í flestum tilvikum að löggjöfin krefst þess og þér er veitt dvalarleyfi til eins árs eða tveggja ára og þú færð ekki maka þinn aftur til þín fyrr en eftir einhvern X tíma. Hvaða áhrif hefur þetta á inngildingu viðkomandi einstaklings? Augljóslega ekki góð. Í leiðbeiningum Flóttamannastofnunar Sameinuðu þjóðanna um farsæla inngildingu er rík áhersla á fjölskyldusameiningu og möguleika á fjölskyldusameiningu vegna þess að það stuðlar að inngildingu, vegna þess að ef fjölskyldan þín er enn einhvers staðar úti í heimi, ertu þá kominn á lokaáfangastað? Það er kannski ekki tilfinningin sem fólk fær. Þær breytingar sem hafa verið gerðar í Evrópu á undanförnum árum, m.a. á sumum Norðurlöndunum, sem lúta að því að skerða möguleika fólks á fjölskyldusameiningu hafa ekki gefið góða raun, þannig að það sem við erum raunverulega að apa upp eftir Norðurlöndunum eru mistök. Við erum ekki að læra af mistökum Norðurlandanna. Við erum að apa þau upp eftir þeim tíu árum síðar.

Aðrar breytingar sem eru gerðar í þessu frumvarpi sem virðast kannski sakleysislegar við fyrstu sýn en eru annars vegar ekki í samræmi við markmið frumvarpsins og skerða réttindi fólks á flótta eru ákveðnar breytingar sem eru gerðar á kærunefnd útlendingamála. Sjálf er ég tiltölulega jákvæð gagnvart t.d. þeirri breytingu að fækka nefndarmönnum þannig að þau séu í fullu starfi. Það held ég að sé jákvæð breyting, svo ég reyni nú að tala vel um einhverja þætti þessa frumvarps hér. Hins vegar er einnig verið að leggja til fyrirkomulag sem ég veit ekki til þess að þekkist neins staðar í stjórnsýslunni á Íslandi. Það er það m.a. að einn nefndarmaður geti úrskurðað í málum og er ansi stór flokkur mála settur þar undir. Þetta veit ég ekki til þess að þekkist neins staðar annars staðar í stjórnsýslunni en við munum kanna það nánar við meðferð málsins hér á þinginu. Þetta vekur auðvitað upp spurningar um tilganginn með því að vera með sjálfstæða kærunefnd yfir höfuð ef það er einn einstaklingur sem tekur ákvörðunina á fyrsta stjórnsýslustigi og einn einstaklingur skipaður af ráðherra, algerlega á grundvelli lágmarkshæfisskilyrða, úrskurðar á æðra stigi.

Svo í ofanálag, með þeim ömurlegu breytingum sem gerðar voru á lögunum síðasta vor og hafa ekki gert neitt annað en að gera kerfið okkar þunglamalegra, ómannúðlegra, óskilvirkara og verra, flóknara, voru möguleikar einstaklinga á því að fá mál sitt endurskoðað skertir verulega. Það má vera að einhverjir þingmenn séu á þeirri skoðun að það sé í lagi að skerða grundvallarréttindi einstaklinga til að ná fram skilvirkni en ég verð bara að hryggja þá þingmenn með því að það er nákvæmlega þannig sem helförin hófst. Það er ekki lengur ómálefnalegt að tala um aðdragandann að því sem gerðist hérna í seinni heimsstyrjöldinni vegna þess að fyrstu skrefin eru þau að einstaklingar séu sviptir réttindum sem við teljum sjálfsögð. Það er ekki verið að svipta fólk neinum lúxus til að tryggja skilvirkni. Það er verið að svipta það grundvallarréttindum til áheyrnar, til andmæla, til að fá ranga ákvörðun leiðrétta. Stærri skref voru tekin í þessa átt í frumvarpinu sem því miður var samþykkt síðasta vor en það á greinilega halda áfram á sömu leið. Enginn nefndarmaður er tilnefndur af mannréttindasamtökum eða öðrum, ég hlakka til að heyra rökin fyrir þessu, og lágmarkskröfur eru til þekkingar þeirra.

Annað sem er athugavert við þessa breytingu, miðað við að þetta á að auka skilvirkni, er að kærunefnd útlendingamála hefur aldrei verið flöskuhálsinn í okkar kerfi. Raunar hefur kærunefnd útlendingamála unnið nokkuð skilvirkt í heildina litið í þessu kerfi. Flöskuhálsinn er hjá Útlendingastofnun en það eru engar breytingar gerðar til þess að auka skilvirkni hjá Útlendingastofnun. Ekkert í þessu frumvarpi er til þess fallið að fækka umsækjendum sem hingað leita svo nokkru nemi. Þorri umsækjenda er enn frá Úkraínu og ekki stendur til að gera neinar breytingar þar. Frumvarpið hefur engin áhrif á þann hóp. Frumvarpið beinist að hópi fólks sem er ekki svo fjölmennur. Ekkert bendir til þess að breytingarnar muni hafa nein teljandi áhrif á það hvort þessir einstaklingar leita hingað eða ekki. Skilaboðin sem breytingarnar senda eru hins vegar neikvæð og það getur haft slæmar afleiðingar fyrir okkar góða samfélag og það gengur gegn markmiðum frumvarpsins og heildarsýn ríkisstjórnarinnar.

Ákvæði 2. mgr. 36. gr. útlendingalaga var sett á sínum tíma til að auka skilvirkni og auka málshraða. Ákvæðið fjallar um umsóknir sem heimilt er að vísa frá vegna þess að annað ríki beri ábyrgð á meðferð málsins á grundvelli Dyflinnarreglugerðarinnar eða vegna þess að viðkomandi hafi þegar verið veitt vernd í öðru ríki. Í 2. mgr. 36. gr. útlendingalaga var kveðið á um það að ef einstaklingur hefði sérstök tengsl við Ísland eða ef sérstakar ástæður stæðu til þá bæri íslenskum stjórnvöldum að taka málið til efnismeðferðar. Ástæðan fyrir því að þetta ákvæði hefur valdið svona mikilli tregðu í kerfinu er sú að íslensk stjórnvöld hafa þráast við að beita því og sett einstaklinga í gríðarlega viðkvæmri stöðu í þá stöðu að þurfa að berjast í gegnum allt kerfið og fjölmiðla jafnvel og eigum við mörg dæmi sem ég hef svo sem ekki tíma til að telja upp hér um einstaklinga sem hafa fengið að vera hérna og ég held að ekki nokkurri manneskju myndi detta í hug í dag að væri eðlilegt að senda til baka en þurftu samt að berjast í stað þess að Útlendingastofnun tæki bara þá ákvörðun á fyrstu stigum að segja: Jæja, ókei, þetta eru sérstakar aðstæður. Hér erum við með einstæða konu sem er þunguð og með lítið barn, sérstakar aðstæður, já, sendum hana ekki til Grikklands. Einstaklingur í hjólastól, sendum hann ekki til Grikklands. Nei, þessi ríkisstjórn er reiðubúin að leggja allan tímann, alla peningana og alla fyrirhöfnina í það að reyna að koma fólki í burtu. Það er þess vegna sem þetta ákvæði hefur verið þunglamalegt í meðferð, ekki vegna þess að það sé svo gríðarlegur fjöldi sem er að leita hingað í þessari stöðu. Þetta er reyndar tiltölulega lítill fjöldi þegar á heildina er litið.

Það eru engar lausnir í þessu frumvarpi. Það vinnur gegn öllu sem við eigum að vera að gera og ríkisstjórnin segist ætla að gera. Hvers vegna erum við þá að þessu? Hvers vegna er ríkisstjórnin að þessu? Ég hef velt því fyrir mér sjálf, vegna þess að ég trúi því að við séum öll með það sama í huga, við stefnum öll að því sama, ég trúi því að ríkisstjórnin vilji auka skilvirkni og annað í þessum málaflokki. Hins vegar virðist sem ríkisstjórnin sé bara í einhverri örvæntingu að reyna að gera eitthvað, skilur ekki vandamálið, skilur ekki lausnirnar, ætlar að apa mistökin upp eftir Norðurlöndunum í stað þess að læra af þeim. Ótti og örvænting eru ekki góðir leiðsögumenn.

Í þessari umræðu er enn fremur oft talað um opnun og lokun landamæra eins og þetta snúist um það, hvort við viljum hafa opin eða lokuð landamæri, hvað við viljum taka á móti mörgum og hvað við getum tekið á móti mörgum. Fólk gengur jafnvel svo langt í þessari pontu að nefna einhvern fjölda: Mér finnst að við ættum að geta tekið á móti 50, 60, 500. Vandinn er sá að við stjórnum því ekki hversu margir koma hingað og leita eftir vernd og okkur ber skylda til að veita þeim vernd sem það ber. Landamæri Íslands eru nákvæmlega jafn opin og nákvæmlega jafn lokuð og landamæri annarra Evrópuríkja. Landfræðileg lega mismunandi ríkja hefur sannarlega áhrif á það hverjir koma og hverjir ekki. Íslenskt regluverk sker sig ekkert meira úr heldur en regluverk annarra ríkja. Hv. þm. Sigmar Guðmundsson fór vel yfir þetta í ræðu sinni hér áðan. Það er gríðarlegur munur á öllum Evrópuríkjum sem öll hafa sína sérstöðu í kerfi sem þó er nokkuð samræmt og Ísland þar með talið. Seglarnir á Íslandi eru fyrst og fremst lágt atvinnuleysi og vinalegt samfélag og því ber að fagna og það skulum við ekki eyðileggja.


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni sérstaklega fyrir lokaorðin í svari sínu þar sem þau renna beint að næstu spurningu minni. Nú stóð til með því frumvarpi sem þingflokkur Vinstri grænna hleypti hérna í gegnum þingið síðasta vor sem skerti réttindi fólks á flótta gríðarlega og olli miklu uppnámi í okkar kerfi með því að setja fólk í gríðarlega viðkvæmri stöðu á götuna. Allt þetta studdi þingflokkur Vinstri grænna. Hins vegar kom fram í máli þingmanna Vinstrihreyfingarinnar – græns framboðs þegar þau voru gagnrýnd fyrir að hafa hleypt þessu í gegn að þau hefðu gert ýmsar breytingar á þessu máli til hins betra. Var sérstaklega vísað til breytinga sem stóð til að gera á 2. mgr. 36. gr. Þær breytingar sem þá stóð til að gera gengu skemur en þær breytingar sem nú á að gera, enda á bara að fella greinina algerlega í burtu. Orðalagið sem hv. þingmenn notuðu var gjarnan að hlutverk Vinstri grænna í þessari ríkisstjórn væri ekki síst að koma í veg fyrir það að slæmir hlutir myndu gerast, ekkert endilega að koma góðum hlutum áfram en koma í veg fyrir slæma hluti. Spurningin sem mig langar til að beina til hv. þingmanns er því: Var það hlutverk Vinstrihreyfingarinnar – græns framboðs í þessu tilviki að koma í veg fyrir að slæmir hlutir gerðust eða einfaldlega að fresta þeim um eitt ár?

Svo langar mig til að spyrja hv. þingmann hvort honum finnist þetta vera góð breyting. Þarna erum við að færa okkur nær botninum þar sem við erum að gera okkar regluverk harðara heldur en gengur og gerist í öðrum Evrópuríkjum. Það er augljóst að samstarfsflokkur hv. þingmanns er mjög metnaðarfullur í kapphlaupinu á botninn með því að miða sig við Danmörku sem er þekkt í Evrópu fyrir að vera bæði með stranga og réttindalitla útlendingalöggjöf og, hvað eigum við að segja, ekki mjög „welcoming“, afsakið slettuna, viðmót gagnvart flóttafólki.


Ræðumaður: Arndís Anna Kristínardóttir Gunnarsdóttir

Forseti. Ég vil byrja á að taka undir með nokkrum þingmönnum sem spurðu sig hér í salnum undir ræðu hv. þingmanns hvort hann væri að ræða sama málið og við. Mig langar til að spyrja hv. þingmann aðeins út í fyrirvarann sem að hans sögn hefur verið gerður af hálfu þingflokks Vinstri grænna þar sem kemur fram að þau vilji láta afla upplýsinga um það hvort það að stytta gildistíma dvalarleyfa muni raunverulega stuðla að skilvirkni í kerfinu. Það að stytta gildistíma dvalarleyfa eykur augljóslega álag á Útlendingastofnun þar sem styttri tími líður þar til fólk þarf að sækja um endurnýjun umsóknar sinnar. Með því að helminga gildistíma dvalarleyfis má gera ráð fyrir að fjöldi umsókna um endurnýjun tvöfaldist u.þ.b. Hvernig í ósköpunum ætti stytting gildistíma að auka skilvirkni? Þetta er fyrsta spurning mín til hv. þingmanns.

Þá segir hv. þingmaður: Við getum og verðum að stuðla að inngildingu. Mig langar til að spyrja hv. þingmann hvort það sé eitthvað í þessu frumvarpi sem hann telur að stuðli að inngildingu flóttafólks hér á landi, hvort það sé skerðing réttar til fjölskyldusameiningar við sína nánustu. Tek það fram að fjölskyldusameining einskorðast við maka, börn undir 18 ára og foreldra yfir 67. Það er ekki eins og það sé verið að tala um frændur og frænkur og ekki einu sinni systkini. Hvernig á þetta að stuðla að inngildingu? Það er mín spurning.

Fjórðu.Svo langar mig að spyrja hv. þingmann um það sem hann talaði um, að færa hlutina nær því sem gengur og gerist á Norðurlöndunum, en er þó meðvitaður um það að hlutirnir eru bara alls ekkert eins á öllum Norðurlöndunum og mjög ólíkir um margt. Þessi frasi er hins vegar notaður gjarnan af samstarfsflokki hv. þingmanns til að réttlæta það að velja lægsta samnefnarann sem í boði er. Þá vil ég beina þriðju spurningunni til þingmannsins. Fjórðu, hv. þingmaður fylgist vel með, betur en ég. Hversu langt finnst hv. þingmanni að við eigum að ganga í kapphlaupinu á botninn?


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni fyrir þessa listilegu leið til þess að sneiða fram hjá spurningunni minni sem var hvort hann teldi að þetta frumvarp hefði einhver áhrif á þessa tvo langstærstu hópa umsækjenda hér á landi. Sá hópur umsækjenda sem er ekki frá Úkraínu og ekki frá Venesúela — báðir hóparnir eiga það sammerkt að lenda í rauninni í efnismeðferð hér á landi og eru almennt ekki búnir að fá vernd annars staðar þegar þeir koma hingað til lands — sá hópur sem ekki er frá Úkraínu eða frá Venesúela er algerlega  af þeirri stærðargráðu sem ég held að enginn geti haldið fram að við ráðum ekki við að taka á móti. Fjöldinn sem stanslaust er vísað til kemur fyrst og fremst frá Úkraínu og Venesúela. Talað er um að innviðirnir séu að hrynja, þótt þeir séu sannarlega ekki að hrynja undan þessu fólki heldur undan óstjórn þessarar ríkisstjórnar, en það er önnur saga. Telur hv. þingmaður að eitthvað í þessu frumvarpi muni hafa áhrif á fjölda umsókna á Íslandi frá Úkraínu og Venesúela?


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni fyrir ræðuna þó að hún hafi innifalið fleiri rangfærslur en svo að mér dugi tvær mínútur til að leiðrétta þær. Mig langaði bara að skjóta einni spurningu að hv. þingmanni. Nú  hefur hv. þingmaður  miklar áhyggjur af þeim fjölda sem hingað leitar. Þorri þeirra umsókna sem Ísland þarf að vinna er frá einstaklingum frá Úkraínu og Venesúela og hefur verið síðustu tvö árin sem talsmönnum þessa frumvarps er tíðrætt um tölurnar í tengslum við. Af því tilefni langar mig til að spyrja hv. þingmann hvort hann telji að eitthvað í þessu frumvarpi hafi einhver áhrif á þessa tvo hópa, umsækjendur frá Úkraínu og umsækjendum frá Venesúela. Ég læt þar við sitja.


Ræðumaður: Halldóra Mogensen

Forseti. Markmið laga um útlendinga er, með leyfi forseta, „að tryggja mannúðlega og skilvirka meðferð stjórnvalda í málefnum útlendinga hér á landi.“ Dómsmálaráðherrar síðustu ára hafa allir sem einn fallið í þá gryfju að fjalla eingöngu um skilvirkni kerfisins en þó algerlega án þess að nokkur sjáanlegur árangur sé af störfum þeirra hvað skilvirknina varðar. Breytingar þeirra á kerfinu sem á að taka á móti fólki á flótta hafa hins vegar ítrekað komið í veg fyrir að því fólki sé sýnd sú mannúð sem ætti að vera sjálfsögð. Meðferðin hefur í raun og veru verið þannig að það er eins og réttindi fólks á flótta séu ekki þau sömu og hjá öðru fólki, eins og mannréttindi gildi bara fyrir suma. Það frumvarp sem er til umfjöllunar hér í dag er enn ein varðan á þessari undarlegu vegferð Sjálfstæðisflokksins. Hér er enn á ný verið að leggja fram breytingar sem munu gera kerfið þyngra í vöfum, auka kostnað og auka á þjáningu þeirra sem hingað flýja.

Mig langar að einblína á þann hluta frumvarpsins sem dregur úr réttindum fólks á flótta og mun kalla yfir sum þeirra aðgerðir sem aðeins er hægt að kalla mannvonsku. Í 4. gr. þessa frumvarps er mælt fyrir að fella úr gildi 2. mgr. 36. gr. laganna. Þá málsgrein þarf að skoða í samhengi við 1. mgr. en þar eru talin upp þau atriði sem heimila stjórnvöldum að taka umsóknir ekki til efnismeðferðar. Þar má nefna m.a. þegar umsækjandi hefur komið til landsins að eigin frumkvæði eftir að hafa hlotið virka alþjóðlega vernd í öðru ríki. 2. mgr., sem á að fella úr gildi, hljóðar svona, með leyfi forseta:

„Ef svo stendur á sem greinir í 1. mgr. skal þó taka umsókn um alþjóðlega vernd til efnismeðferðar ef útlendingurinn hefur slík sérstök tengsl við landið að nærtækast sé að hann fái hér vernd eða ef sérstakar ástæður mæla annars með því. Þá skal einnig taka umsókn til efnismeðferðar hafi umsækjandi ekki fengið endanlega niðurstöðu í máli sínu á stjórnsýslustigi innan 12 mánaða frá því að umsókn var lögð fram, enda hafi umsækjandi sjálfur, maki eða sambúðarmaki hans eða annar sem kemur fram gagnvart stjórnvöldum fyrir hans eða þeirra hönd ekki átt þátt í því að niðurstaða hafi ekki fengist innan tímamarka.“

Síðari hluti málsgreinarinnar fer svo í að skilgreina hvenær umsækjandi telst sjálfur hafa tafið afgreiðslu en með niðurfellingu 2. mgr. 36. gr. er verið að taka í burtu alla von þeirra sem búa við sérstakar aðstæður. Það skiptir engu hvort þar sé verið að sameina fjölskyldu sem hefur af einhverjum ástæðum orðið viðskila eða t.d. fólk sem þarf læknisaðstoð sem það mun ekki fá í því landi sem því verður vísað til.

Forseti. Hjónin Wael Aliyadah og Feryal Aldahash komu hingað ásamt börnum sínum tveimur fyrir um tíu árum eftir að hafa verið á götunni í Grikklandi í þrjú ár. Á sínum tíma ætlaði Útlendingastofnun að vísa þeim aftur til Grikklands en eftir kröftug mótmæli sneri kærunefnd útlendingamála þeirri ákvörðun við. Þessi fjölskylda er í dag íslenskir ríkisborgarar, Íslendingar.

Haniye Maleki kom hingað til lands ásamt föður sínum Abrahim eftir að hafa flúið Íran. 11 ára gamalli átti að vísa henni úr landi en samkvæmt undanþágum í 2. mgr. 36. gr. útlendingalaga fengu þau að dvelja hér áfram. Haniye og Abrahim eru íslenskir ríkisborgarar, Íslendingar.

Frá Afganistan flúði hingað Ahmadi-fjölskyldan. Þau höfðu mátt þola ofsóknir og árásir talibana í heimalandi sínu sem m.a. leiddi til þess að hinn fimm ára Mostaf handleggsbrotnaði og tæplega þriggja ára systir hans, Rokshar, var barin í höfuðið með byssuskefti sem leiddi til lömunar í andliti. Flótti fjölskyldunnar í gegnum Þýskaland leiddi þau hingað. Á meðan fjölskyldan beið eftir ákvörðun Útlendingastofnunar fæddist þeim sonur á Íslandi sem breytti þó engu um þá niðurstöðu Útlendingastofnunar að senda þau aftur til Þýskalands og þaðan áfram til Afganistans. Í ljósi afleiðinga árásarinnar fengu þau undanþágu til efnismeðferðar hjá kærunefnd útlendingamála og fjögurra ára dvalarleyfi í framhaldinu. Það þarf ekki að hafa mörg orð uppi um það hvernig líf þeirra hefði verið hefðu þau verið send aftur til Afganistans nokkrum árum fyrir yfirtöku talibana á stjórn landsins.

Forseti. Allt þetta fólk, allar þessar manneskjur nutu gríðarlegs stuðnings Íslendinga þegar mál þeirra komu upp á yfirborðið, sérstaklega eftir úrskurði um að vísa þeim úr landi. Það er nákvæmlega það sem þessu frumvarpi sem við erum að fjalla um núna í dag er ætlað að koma í veg fyrir. Með því að geta snúið fólki á flótta við á landamærunum munum við aldrei fá að heyra hvað þau hafa gengið í gegnum, aldrei fá að sjá að þau vilja eingöngu fá að lifa og dafna í öruggu samfélagi, aldrei fá að upplifa dugnað þeirra og þátttöku í samfélagi sem býður þau velkomin. Vonandi sýna þessi dæmi hv. þingmönnum að fólkið sem um ræðir er ekki bara einhverjar tölur á blaði. Allt er þetta fólk sem stóð frammi fyrir endursendingum til ríkja sem ríkisstjórn Íslands taldi örugg en var uppskrift að lífi á götunni í besta falli en stöðugum ógnum og ofbeldi í versta falli.

Forseti. Annað atriði sem dómsmálaráðherra hyggst fella úr gildi með 2. mgr. 36. gr. er skylda stjórnvalda til að taka til efnismeðferðar umsóknir sem myndu annars ekki fá efnismeðferð ef umsækjandi hefur ekki fengið endanlega niðurstöðu í máli sínu á stjórnsýslustigi innan 12 mánaða. Í stað þess að fjármagna þá stjórnsýslu sem sér um afgreiðslu umsókna frá fólki á flótta innan eðlilegs tímafrests er planið að viðhalda óöryggi þeirra eins lengi og vanfjármagnaða Útlendingastofnun lystir. Með þessu er verið að láta fólk á flótta líða fyrir lélega stjórnsýslu. Eitt er þegar það gerist vegna einhvers galla í lögunum sem Alþingi vinnur svo úr en hér á að taka ákvæði sem verndar fólk fyrir vanhæfi stjórnsýslunnar og fella það hreinlega úr gildi. Hver kannast ekki við það þegar dómstólar dæma til vægari refsingar vegna þess að tíminn sem fór í rannsókn og saksókn var of langur, nú eða þá staðreynd að sakamál hreinlega fyrnast ef stjórnvöld standa sig ekki í stykkinu? Af hverju í ósköpunum ætlum við að fella úr gildi ákvæði sem verndar fólk á flótta fyrir tilbúnum töfum ríkisstjórnarinnar þegar stjórnsýslulög eru mjög augljós hvað varðar málshraða, að taka skuli ákvarðanir í málum eins fljótt og auðið er? Það er skýrt að það á að gera það þannig. Talandi um stjórnsýslulög þá er erfitt að sjá annað en að niðurfelling þessa ákvæðis sé í hróplegu ósamræmi við jafnræðisreglu stjórnsýslulaga.

Ég gæti haldið áfram lengi um þetta frumvarp, forseti, þá skapandi lögfræði að nefndarmenn kærunefndar útlendingamála geti tekið ákvarðanir upp á sitt einsdæmi í stað þess að nefndin geri það í heild sinni, styttingu gildistíma dvalarleyfa sem mun leiða af sér gríðarlega aukinn kostnað, eða þá staðreynd að þessar aðgerðir ríkisstjórnarinnar munu ekki hafa nokkur áhrif á þann fjölda sem leitar eftir öryggi á Íslandi, ekki nokkur áhrif.

Aðgerðirnar sem við ættum að vera að ræða hér í dag, sem við ættum að einblína á, frekar en að grafa enn frekar undan mannréttindum þegar mjög jaðarsetts fólks, eru hvernig við getum tekið vel á móti þessu fólki. Því flóttafólk og hælisleitendur eru bara fólk, fólk með tilfinningar, vonir, drauma, fólk sem elskar og er elskað, manneskjur úr holdi og blóði að flýja þjáningu, ofsóknir, stríð, sem þrá það eitt að lifa lífinu við starf og leik, hlúa að börnunum sínum og tryggja þeim örugga framtíð. Fyrir flest á Íslandi var þetta bara mjög einföld staðreynd þegar við tókum á móti fólki á flótta frá stríðinu í Úkraínu, fólki frá Evrópu sem hefur útlit sem ekki er ólíkt því sem telst vera íslenskt útlit. Við sjáum að þau eru bara fólk eins og við og bjóðum þau velkomin til þess að taka þátt í samfélaginu okkar.

Grunnþörf okkar allra, hvaðan sem við erum í heiminum, hvaða guð sem við tilbiðjum eða tungumál sem við tölum, grunnþörfin frá fyrsta andardrætti á þessari jörðu er tengsl og ást, að tilheyra. Draumar okkar allra snúast að mestu leyti um hvernig við uppfyllum þessa þörf. Það er engin manneskja sem hefur þann draum að vera byrði á samfélagi, engin. Ef við fáum tækifæri til að blómstra í samfélagi þá lyftum við samfélaginu upp með okkur. Ef við upplifum okkur velkomin og metin að verðleikum, ef okkur er tryggð rödd, tækifæri til tengslamyndunar og líf okkar öðlast tilgang, ef við fáum að tilheyra samfélagi, berum við virðingu fyrir því sama samfélagi. Við viljum því gott og við gefum til baka. Þannig virkar bara manneskjan. Það er mannlegt eðli og það er mannleg hegðun. Við fáum til baka það sem við gefum. Manneskjur eru ekki byrði á kerfum. Manneskjur eru ekki byrði á grunninnviðum.

Forseti. Þetta er gjörsamlega firrt orðræða. Við byggjum upp kerfin til að þjóna þörfum okkar, manneskjunnar. Kerfin eru eins burðug og við fjármögnum þau til að vera. Hvernig ætli fólkinu líði? Hvernig ætli fólkinu sem kemur hingað og bíður eftir að bjarga fjölskyldumeðlimum sínum, börnum sínum, öskrar hér eftir aðstoð og áheyrn, öskrar hér og biður okkur um að hafa hjarta og vera ekki sama um hvað verður um þau og ástvini þeirra, hvernig heldur þú að þeim líði þegar þau hlusta á hvernig við tölum um þau hér í þessum ræðustól á opinberum vettvangi, þegar við tölum um að þau séu byrði og við bara hreinlega eigum að loka, það er uppselt á Íslandi fyrir þeim eða þau eru byrði á velferðarkerfunum okkar? Hvað erum við að búa til, forseti? Við erum að skapa hætturnar sem við teljum okkur vera að bjarga fólki frá. Við erum að búa til óvini með þessari orðræðu og það er frekar viðbjóðslegt.

Forseti. Þegar við fleygjum fólki og börnum athugunarlaust úr landi, út í algera óvissu í besta falli eða opinn dauða í versta falli, þá erum við að grafa undan okkar eigin gildum sem samfélag. Við erum sjálf að eyðileggja það sem við óttumst að ókunnugir eyðileggi. Við erum ekki við sjálf lengur, við verðum okkar versti óvinur, forseti.


Ræðumaður: Arndís Anna Kristínardóttir Gunnarsdóttir

Forseti. Ég vil þakka hv. þingmanni fyrir svarið. Hann svaraði reyndar annarri spurningu sem ég ætlaði að spyrja sem var akkúrat hvort hv. þingmaður teldi að það frumvarp sem hér er lagt fram myndi hafa einhver áhrif á það hversu margir einstaklingar kæmu hingað og sæktu um vernd. Ég er sammála hv. þingmanni um að svo sé ekki.

Mig langar hins vegar að beina tveimur spurningum í viðbót til hv. þingmanns. Annars vegar varðandi þetta innra eftirlit, að koma á innra eftirliti á landamærum milli Schengen-ríkjanna. Það mun ekki hafa áhrif á það hversu margir sækja um vernd vegna þess að um leið og fólk er komið að landamærunum á það rétt á að sækja um vernd. Ég velti aðeins fyrir mér hvernig hv. þingmaður sér fyrir sér að það muni fækka þeim sem hingað leita, hvort það verði bara með þessum skilaboðum sem hv. þingmaður er að tala um eða annað slíkt.

Svo langar mig aðeins að fara í aðra átt og spyrja hv. þingmann hvort hann telji að úrskurður kærunefndar útlendingamála — þegar nefndin sneri við fyrra mati sínu sem var í samræmi við leiðbeiningar Flóttamannastofnunar Sameinuðu þjóðanna, sem hefur það hlutverk á vettvangi Sameinuðu þjóðanna að túlka flóttamannasamninginn og leiðbeina ríkjum um beitingu flóttamannasamningsins, um það hverjir eru flóttamenn og hverjir ekki. Leiðbeiningar flóttamannastofnunarinnar voru og eru þær að ríkisborgarar Venesúela séu í ríkri þörf fyrir vernd upp til hópa á grundvelli flóttamannasamningsins vegna hættuástands og ofsókna í Venesúela, ekki vegna efnahagsástands. — Það sem mig langaði til að spyrja hv. þingmann er hvort hann telji að mat kærunefndar útlendingamála þegar hún sneri við þessu mati sínu og komst að þeirri breyttu niðurstöðu að ríkisborgarar Venesúela ættu ekki almennt tilkall til verndar, hvort hv. þingmaður telji þann úrskurð hafa verið kveðinn upp undir pólitískum áhrifum.


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni fyrir ræðuna. Mig langar til að beina nokkrum spurningum til hv. þingmanns. Nú hefur umræðan því miður verið svolítið smættuð niður í það hvort fólk vilji opna landamærin eða loka landamærunum, svona í almennri umræðu og reyndar í orðræðu ráðherra ríkisstjórnarinnar líka því miður, vegna þess að þetta er auðvitað bæði einföldun og útúrsnúningur eins og hv. þingmaður held ég að sé mér sammála um. Nú veit ég að hv. þingmanni er kunnugt um ákveðnar heimildir sem við höfum til þess að loka landamærunum ef svo mætti kalla. Við erum auðvitað hluti af Schengen-samstarfinu þannig að landamæri okkar eru annars vegar ytri landamæri alls svæðisins og þau eru tiltölulega frjáls innbyrðis en líkt og hv. þingmaður kom að í ræðu sinni eru til ákveðnar heimildir fyrir ríki til að loka landamærunum. Mig langar til að spyrja hv. þingmann bara hreint út: Er hann á þeirri skoðun að við eigum að beita slíkum heimildum hér á landi eins og staðan er, jafnvel þó að það hafi áhrif á ferðafrelsi okkar og þó að það hafi áhrif á komu annarra einstaklinga?

Mig langaði líka að bæta við spurninguna: Telur hv. þingmaður þörf á því að takmarka komu ríkisborgara annarra Evrópuríkja til landsins? Eina leiðin til þess er sannarlega annaðhvort að beita undantekningarákvæðunum Schengen-samstarfsins, sem sennilega myndu þó ekki duga til, eða einfaldlega segja okkur úr EES-samstarfinu, segja okkur úr Schengen-samstarfinu eða með öðrum ráðum, þar sem nú eru mun fleiri einstaklingar sem flytja hingað til lands á ári hverju frá þeim ríkjum heldur en koma hingað til að leita verndar.


Ræðumaður: Arndís Anna Kristínardóttir Gunnarsdóttir

Forseti. Mig langar að byrja á að leiðrétta hv. þingmann með það að Ísland hafi eitt allra ríkja í heiminum verið að veita ríkisborgurum Venesúela viðbótarvernd. Þetta er ekki rétt. Ég veit ekki betur en að öll ríki heims, ég veit ekki um neina undantekningu, hafi verið að veita borgurum Venesúela vernd á ákveðnu tímabili, frekar löngu tímabili meira að segja. Það hvort dvalarleyfi heitir dvalarleyfi á grundvelli mannúðarsjónarmiða, staða flóttamanns eða viðbótarvernd, ég held að fólki sé bara alveg sama um það. Sannarlega leitaði hingað stór hópur en allt bendir til þess að það hafi nú fyrst og fremst orsakast af því að það kom hingað stór hópur þar sem hér voru atvinnutækifæri. Þau vissu að Ísland væri gott land, sem ég hefði haldið að væri ágætt, og í kjölfarið komu fleiri. Það er þannig. Ég veit alla vega ekki til þess að það hafi sökkt Íslandi í svartan sæ enn þá. Hv. þingmaður talar um að hann styðji markmið frumvarpsins um að fækka tilhæfulausum umsóknum. Spurningin sem mig langar til að beina til hans núna er: Telur hann umsókn einstæðrar konu með ungabarn sem lendir á götunni í Grikklandi, umsókn manns sem þarfnast hjólastóls til að komast um og kannski á engan hjólastól, umsóknir fylgdarlausra barna sem ekkert er vitað hvað verður um á götunni á Grikklandi tilhæfulausar?


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni fyrir ræðuna. Ég hjó eftir því sem kom fram í ræðu hv. þingmanns þar sem hann talar um að regluverkið megi ekki vera þannig að fólk líti til Íslands frekar en til annarra ríkja. Spurningin sem mig langar til að beina til hv. þingmanns, ég ætla bara að byrja á henni svo að hún lendi ekki í bjöllunni: Hvernig vill hv. þingmaður stilla því upp? Nú er regluverk fyrst og fremst í ákveðnum grundvallaratriðum áþekkt í allri Evrópu, Ísland þar með talið. Hins vegar eru hinir og þessir núansar á bæði reglum og framkvæmd á meðal ríkjanna innbyrðis, þar á meðal Norðurlandanna innbyrðis sömuleiðis. Þetta er vafalaust einn þáttur sem hefur áhrif á það hvert fólk leitar og er samsetning fólks sem leitar til mismunandi landa mjög ólík eftir löndum. Það er svolítið hipsum haps og sker Ísland sig ekkert meira úr þar heldur en önnur lönd. Spurningin er: Hversu langt finnst hv. þingmanni að íslensk stjórnvöld eigi að ganga í kapphlaupinu á botninn til þess að fæla fólk frá því að leita til Íslands?


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir svarið. Ég skildi þó ekki alveg hvernig það á að styðja við markmið ríkisstjórnarinnar um inngildingu að stytta gildistíma dvalarleyfa og vil árétta að gildistími dvalarleyfa af þessu tagi er ekki samræmdur á Norðurlöndunum. Sú átylla að verið sé að samræma það við hin Norðurlöndin stenst því ekki heldur.

En mig langar að ítreka spurningu mína til hæstv. ráðherra, sem er: Hver er tilgangurinn með þessu ákvæði? Er þetta talin góð regla? Erum við bara að taka þetta upp af því að önnur Norðurlönd eru að gera þetta eða erum við að gera það vegna þess að það hefur gefist vel á hinum Norðurlöndunum og er góð hugmynd?

Hin spurningin sem mig langar til að beina til hæstv. ráðherra varðar fyrirhugað afnám 2. mgr. 36. gr. laganna. Tillagan virðist byggð á þeim misskilningi sem kom fram í máli hæstv. ráðherra að um íslenskar sérreglur sé að ræða sem hafi einhvers konar aðdráttarafl. Staðreyndin er hins vegar sú að meðferð mála fólks sem fengið hefur vernd í öðrum ríkjum er áþekk í allri Evrópu þó að númer og orðalag í lögum sé eitthvað ólíkt. Það skiptir ekki máli. Alls staðar í Evrópu kemur til greina að taka til efnismeðferðar umsóknir fólks sem hefur fengið vernd annars staðar.

Spurningin er: Hvernig á það að bæta skilvirkni að fjarlægja reglu sem hafði þann tilgang þegar hún var sett að stytta málsmeðferðartíma með því að gera það að verkum að ef stjórnvöld hafa dregið lappirnar í 12 mánuði eða meira, ekki ef viðkomandi hefur tafið málið sjálfur, þá fari það til efnismeðferðar? Hvernig á þetta að bæta skilvirkni í málaflokknum?

Enn vill forseti minna þingmenn á að virða ræðutímann.




Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir framsöguna. Ég er auðvitað með ótal spurningar en vona að við fáum tækifæri til að ræða þetta mál nánar hér í umræðunni. Ég ætla að byrja á að spyrja hæstv. ráðherra út í fyrirhugaða breytingu sem lýtur að því að stytta gildistíma dvalarleyfa fólks sem sækir um vernd. Nú er ekki eingöngu verið að vega að því fólki sem hæstv. ráðherra telur ekki í neyð, svo sem fötluðu fólki, þunguðum konum og börnum sem leita hingað af götunni í Grikklandi, heldur er þeim breytingum sem lagðar eru til þarna beinlínis beint gegn því fólki sem hið þunglamalega kerfi sem ríkisstjórnin og flokkur hæstv. ráðherra hefur komið á fót hér á landi telur náðarsamlegast eiga skilið að fá vernd hér á landi. Er þetta gert með því að stytta gildistíma dvalarleyfa fólks á flótta með þeim rökum einum að samræma eigi löggjöfina hinum Norðurlöndunum, sem er í fyrsta lagi undarlegt þar sem löggjöfin á Norðurlöndunum er ekki samræmd að þessu leyti.

Þar sem engin önnur rök eru færð fyrir þessari tillögu, hvorki að þetta auki skilvirkni, hjálpi inngildingu eða annað, langar mig til að spyrja hæstv. ráðherra: Hvernig styður þessi breyting við heildarsýn ríkisstjórnarinnar um inngildingu og það að taka vel á móti þeim sem hæstv. ráðherra telur eiga rétt á vernd hér, með því annars vegar að senda þau skilaboð að þau séu ekki velkomin, með því að stytta dvalarleyfistímann — er ég ekki ólíklegri til þess að vilja læra íslensku ef ég fæ dvalarleyfi í eitt ár  heldur en í fjögur? Hins vegar: Hvernig á það að auka skilvirkni að tvöfalda fjölda umsókna um endurnýjun  með því að helminga gildistíma dvalarleyfanna?


Ræðumaður: Arndís Anna Kristínardóttir Gunnarsdóttir

Sömuleiðis.Forseti. Ég leyfi mér að giska, alveg út í bláinn, að ástæðan fyrir því að verið er að fara fram á lengdan þingfund sé til þess að ræða frumvarp dómsmálaráðherra um breytingu á lögum um útlendinga. Ég vildi bara koma hingað upp og fagna því að meiri hlutinn hér á þingi hafi slíkan áhuga á samtalinu um þessi mál að hann sjái ástæðu til að lengja þingfund. Nú er umræðutíminn takmarkaður í 1. umræðu þannig að ég geri fastlega ráð fyrir því að þingmenn meiri hlutans ætli sér að taka þátt í þessari umræðu og ég er bara mjög spennt. Ég hlakka til að spjalla við ykkur.


Ræðumaður: Björn Leví Gunnarsson

Forseti. Hæstv. ráðherra tekur svona til orða: Það ætti ekki að vera viðkvæmt að ræða þetta mál á þessum nótum. Það er einmitt viðkvæmt. Það er einmitt varhugavert að gefa því undir fótinn að það eigi mögulega að opna landamæri o.s.frv. Það einfaldlega gefur því undir fótinn að hérna verði einhvern veginn óheftur aðgangur inn í landið sem gerir fólk hrætt, skiljanlega. En það er ekki til staðar. Það er enginn að tala um það nema þeir sem eru að búa til þann áróður. Getum við ekki fært umræðuna þangað, fram hjá því einhvern veginn að það sé ekki viðkvæmt að tala um þetta og svoleiðis? Og svo við tölum um harðari orðræðu þá verður orðræðan auðvitað harðari þegar það er sífellt verið að segja: Sama hvað gerist hérna þá fara ekki börn á götuna. En það gerðist í síðustu viku. Fólki bregður við svoleiðis atburði og auðvitað verður orðræðan harðari í kjölfarið á því. Þessi vegna er þetta viðkvæmur málaflokkur og þess vegna verðum við að passa okkur hvað er rétt og satt í þessum málum.


Ræðumaður: Björn Leví Gunnarsson

HeimildinForseti. Af flokksráðsfundi Vinstri grænna greinir frá orðum hæstv. ráðherra, þar sem segir, með leyfi forseta:

„… þar sem upp eru að dragast öfga hægri skoðanir á móti skoðunum um opin landamæri.“

Þetta er mjög áhugaverð framsetning hjá hæstv. ráðherra þar sem í fyrsta lagi er öfgahægri mjög áhugavert þar sem hægri er aðallega kennt við frjálslyndi og öfgahægri er þá einhvern veginn öfgafrjálslyndi, sem er mjög merkilegt fyrirbæri, sérstaklega í þessu samhengi þar sem þessi opnu landamæri eða lokuðu landamæri eða hvað sem fólk vill er kannski meiri fasismi frekar en einhver frjálslyndisstefna.

Hitt sem hæstv. ráðherra segir og talar um eru sem sagt þessar skoðanir um opin landamæri. Ég veit ekki til þess að þær séu neins staðar, satt best að segja, hvergi í rauninni hjá stjórnmálaöflum eða í rauninni skoðunum almennings þegar allt kemur til alls. En samt er alltaf verið að segja að hinir og þessir séu með skoðanir um opin landamæri. Þessir vilja opin landamæri, það er vont. Bíddu, þegar ég skoða það síðan nánar þá finn ég ekki þær skoðanir, leita og leita en ég sé ekki þá sem segjast vilja opin landamæri; enginn stjórnmálaflokkur hérna, ekki neinn.

Er staðan þá þannig að þessir fasistar — ekki öfgahægri, það er einhver öfgafrjálslyndisstefna — eru þau bara að segja að það séu stjórnmálaflokkar hér með skoðanir um opin landamæri en eru þau bara að ljúga því þegar allt kemur til alls? Og ef þau eru að ljúga því, af hverju erum við þá að taka undir það á þennan hátt? Því að mér finnst það mjög alvarlegt þegar við gefum svona strámönnum í rauninni vettvanginn og högum umræðunni á þann hátt í kjölfarið að þetta snúist um opin landamæri eða ekki þegar enginn er með þá skoðun að það eigi að vera opin landamæri.


Ræðumaður: Arndís Anna Kristínardóttir Gunnarsdóttir

Forseti. Ég ætlaði rétt að nýta þessa seinni ræðu mína til að klára mál mitt sem mér tókst ekki alveg að klára áðan. Þær breytingar sem skipta einna mestu máli eru breytingar á meðferð ákveðinna krafna sem standa utan greiðsluaðlögunar. Eins og kemur fram í greinargerðinni, með leyfi forseta:

„Lagt er til að heimilt verði að kveða á um tiltekna meðferð krafna sem heyra undir þessa stafliði þrátt fyrir að um sé að ræða kröfur sem standa utan greiðsluaðlögunar. Þessar kröfur eru fésektir, kröfur vegna virðisaukaskatts, kröfur um afdregna vangoldna staðgreiðslu opinberra gjalda, kröfur um skaðabætur vegna tjóns sem samkvæmt dómi hefur verið valdið með refsiverðu athæfi og meðlagskröfur. Með breytingunni verður því heimilt að ákveða í frumvarpi til samnings um greiðsluaðlögun að greitt verði af hlutaðeigandi kröfum í samræmi við hvernig greitt er af óveðtryggðum kröfum skv. 21. gr. laganna.“

Svo vil ég grípa hér niður, með leyfi forseta:

„Þá er lagt til að virkar kröfur vegna ábyrgðarskuldbindinga á námslánum teljist ekki kröfur vegna námslána og séu því kröfur sem falli innan greiðsluaðlögunar á sama hátt og almenn skuldabréf sem stofnuð eru vegna vanskila á námslánum, ofgreiðslu námslána og markaðskjaralána.“

Þessar breytingar koma sér sérstaklega vel fyrir ákveðinn hóp einstaklinga og ég held að þeim beri sérstaklega að fagna. Því miður gefst ekki tími til að fara yfir aðrar breytingar sem lagðar eru til í frumvarpinu og læt ég því staðar numið. Ég fagna þessum breytingum og fagna þessum lögum. Sem fyrr segir tel ég þessi lög vera eitt farsælasta úrræðið til að aðstoða fólk í vandræðum hér á landi. Þessar breytingar eru til bóta.


Ræðumaður: Valgerður Árnadóttir

Forseti. Árið 2023 var 41% umsókna um greiðsluaðlögun samkvæmt umboðsmanni skuldara synjað en vonir standa til að í kjölfar tilgreindra breytinga verði unnt að veita fleirum heimild til að leita greiðsluaðlögunar. Umboðsmaður skuldara leggur til í umsögn að embættið fái skýra heimild til að samþykkja umsókn þrátt fyrir að grundvöllur fyrir synjun liggi fyrir ef sérstakar aðstæður eru fyrir hendi. Undir skilgreiningu á sérstökum aðstæðum falla veikindi eða erfiðar félagslegar aðstæður og frumvarp þetta veitir umboðsmanni heimild til að leggja heildstætt mat á hvert mál fyrir sig.

Við munum öll eftir máli Jakubs, ungs öryrkja í Keflavík, sem vakti gífurlega athygli og reiði í samfélaginu eftir að hann stóð uppi allslaus eftir að sýslumaður seldi einbýlishús hans á uppboði fyrir litlar 3 milljónir. Þá stóð fjölskyldan frammi fyrir því að vera borin út af heimili sínu, allt sökum þess að þau höfðu ekki áttað sig á því hvernig fasteignakerfið á Íslandi virkar. Jakub skuldaði nefnilega 2,5 milljónir króna í vanskilagjöld og vegna ógreiddra fasteignagjalda, trygginga og vatnagjalda. Jakub varð öryrki eftir alvarleg læknamistök sem áttu sér stað þegar hann var bara 13 ára og hann keypti húsið með það fyrir augum að þar með væri framtíðarheimili hans og fjölskyldunnar tryggt. Húsið staðgreiddi hann með bótunum sem hann fékk vegna þessara læknamistaka. Þegar húsið var selt á nauðungarsölu var það metið á 57 milljónir en sýslumaðurinn í Reykjanesbæ seldi það á litlar 3 milljónir. Uppsafnaðar skuldir Jakubs fóru í innheimtu, svo fjárnám og að lokum var boðað til nauðungarsölu. Jakub greindi frá því að hann hefði ekki haft hugmynd um að hann þyrfti að standa skil á áðurnefndum gjöldum. Hann hefði staðgreitt húsið og talið að þar með væri engin þörf á að greiða reikninga. Hann hefði heldur ekki gert sér grein fyrir því að það væri í nauðungarsöluferli og var því enginn á hans vegum viðstaddur uppboðið þegar húsið var slegið nýjum eigendum á þessar 3 milljónir.

Uppboðsverðið vakti töluverða reiði og margar spurningar. Í lögum um nauðungarsölu segir að ef sýslumaður meti fram komin tilboð í eign svo lág að þau séu í engu samræmi við markaðsvirði geti sýslumaður tekið ákvörðun um að uppboði verði haldið aftur. Þetta hafði sýslumaðurinn á Suðurnesjum ekki gert. Landsmenn áttu margir varla orð yfir þessu óréttlæti, að ungur öryrki væri sviptur tugmilljóna eign sinni sökum minniháttar skuldar og að útgerðarmaður, sem ekki hefur verið nafngreindur, hafi þarna grætt tugi milljóna á kostnað Jakubs og fjölskyldu.

Þroskahjálp gaf út yfirlýsingu í kjölfar fréttarinnar og sögðust samtökin hafa verulegar áhyggjur af framkvæmdinni í málinu sem væri í engu samræmi við skuldbindingar stjórnvalda samkvæmt samningi Sameinuðu þjóðanna um réttindi fatlaðs fólks. Um væri að ræða fatlaðan mann sem sökum fötlunar sinnar ætti að njóta viðeigandi aðlögunar og viðeigandi og fullnægjandi stuðnings og leiðbeininga af hálfu hlutaðeigandi stjórnvalda. Beindu samtökin fyrirspurn til sýslumanns þar sem m.a. var spurt hvort embættið hefði leiðbeint og stutt Jakub, af hverju húsið hefði verið selt svona ódýrt, hvort Jakub hefði fengið allar upplýsingar sem hann þurfti og hvort upplýsingarnar hefðu verið þannig að hann gæti skilið þær.

Formaður Öryrkjabandalagsins, Þuríður Harpa Sigurðardóttir, sagði að mál Jakubs væri ekki einsdæmi. Kerfið brást Jakubi. Það er sorglegt að það félagslega kerfi sem á að aðstoða einstaklinga í viðkvæmri stöðu hafi brugðist. Enginn virðist hafa leiðbeint honum og hans fjölskyldu um í hvað stefndi og hefðu lög sem þau sem við erum að ræða hér verið komin á hefði það nýst í tilviki Jakubs. Öryrkjabandalagið fagnar þessu frumvarpi og segir í umsögn sinni, með leyfi forseta:

„Líkt og fram kemur í greinagerð voru örorkulífeyristakar 45% þeirra sem leituðu greiðsluaðlögunar árið 2023. Sá hópur hefur lítil sem engin bjargráð til að vænka hag sinn og staða þeirra fer sífellt versnandi. ÖBÍ vill koma eftirfarandi áherslum á framfæri.

1. ÖBÍ fagnar viðbrögðum Félags- og vinnumarkaðsráðuneytisins við ábendingum samtakanna um fatlað fólk í greiðsluvanda. Í greinargerð með lögunum segir að til að bregðast við þeim ábendingum mun embætti umboðsmanns skuldara setja í verklagsreglur sínar að við afgreiðslu og vinnslu umsókna frá fötluðum einstaklingum skuli litið til samnings Sameinuðu þjóðanna um réttindi fatlaðs fólks, sérstaklega ákvæða um viðeigandi aðlögun. ÖBÍ telur þetta skref í rétta átt, en minnir á mikilvægi þess að lög og reglur séu skýr. ÖBÍ óskar eftir að löggjafinn kveði fastar að orði og beini þeim tilmælum til umboðsmanns skuldara að embættinu beri að upplýsa fatlað fólk um réttindagæslu fatlaðs fólks og þá aðstoð sem þar býðst við upphaf greiðsluaðlögunar.

2. Í 32. gr. er fjallað um breytingar á öðrum lögum sem taka í gildi við gildistöku frumvarpsins. ÖBÍ telur þörf á að löggjafarvaldið geri einnig viðeigandi breytingar á lögum um nauðungarsölu nr. 23/1991 samhliða gildistöku frumvarpsins. Huga þarf sérstaklega að frumkvæðisskyldu stjórnvalda í samskiptum við viðkvæmustu hópa samfélagsins og tryggja að öll úrræði hafi verið reynd til þaula. Samskiptaleysi opinberra stofnanna má aldrei skerða aðgengi einstaklinga að lögbundinni þjónustu. ÖBÍ leggur til að löggjafarvaldið skerpi á upplýsingarskyldu sýslumanna á þann veg að sýslumanni beri að afla sér upplýsinga um hvort skuldari hafi óskað eftir aðstoð hjá umboðsmanni skuldara strax þegar skuldamál einstaklings berst sýslumannsembættinu. Sýslumaður skal upplýsa og leiðbeina þeim einstaklingum sem ekki hafa óskað eftir aðstoð umboðsmanns skuldara um úrræðið.“

Einnig bendir Öryrkjabandalagið á að stór hluti öryrkja sitji uppi með námslán sem þau tóku við menntun til starfa sem þau geta svo ekki stundað og eiga því erfitt með að greiða til baka á þeim bótum sem þau lifa eða reyna að lifa á.

Við Píratar studdum breytingartillögu hv. þm.  Guðmunds Inga Kristinssonar um að námslán myndu falla inn í þetta úrræði. Það eru miklir fordómar í samfélaginu fyrir fólki sem skuldar. Þetta er viðkvæmur hópur og eru öryrkjar og þeir sem eiga við fíknivanda að stríða stór hluti hans. Þetta er oft hópur sem veit ekki hvert á að leita í vanda. Þess vegna er svo mikilvægt, eins og Öryrkjabandalagið segir, að það sé upplýsingaskylda um að láta fólk í viðkvæmri stöðu sem er í skuldaerfiðleikum vita hvað það getur gert.

Það vill svo til að ég á vin sem þurfti að leita til réttindagæslu fatlaðra hér um daginn og það vildi ekki betur til en að það var ekki einu sinni aðgengi að þeirri skrifstofu. Þetta er einstaklingur sem er vel upplýstur og veit réttindi sín og ætlaði að leita þeirra en hjólastóllinn hans komst ekki inn í húsnæði réttindagæslu fatlaðs fólks. Þetta er eitthvað sem er táknmynd fyrir þann vanda sem við stöndum frammi fyrir, að manneskja sem jafnvel veit hvað hún á að gera til að fá hjálp komist ekki einu sinni inn í húsnæðið til að biðja um þá aðstoð. Hvernig á þá einstaklingur sem veit ekki hver réttindi hans eru og hvert á að leita að fá slíka aðstoð?

Í tilviki Jakubs í Reykjanesbæ brást kerfið honum. Félagslega kerfið brást honum, sýslumaður brást honum og heilbrigðiskerfið, sem hefði kannski getað upplýst hann um þetta á einhverjum tímapunkti vegna nándar sinnar við hann, brást honum.

Það er mikilvægt að við tökum á okkar viðkvæmu hópum í samfélaginu. Fólk er ekki einungis í skuldavanda vegna hárrar verðbólgu heldur vegna ýmissa vandamála og takmarkana í kerfinu sem gera það að verkum að það getur ekki lifað út mánuðinn. Það á sérstaklega við um einstæða foreldra sem eru á lágum launum en lægstu laun í dag eru um 400.000 kr. Eins og við vitum kostar húsnæði á leigumarkaði vel yfir 200.000–300.000 kr. á mánuði og það segir sig því sjálft að erfitt er og nánast ómögulegt að lifa á þessum launum. Fólk grípur því til úrræða sem eru kannski ekki svo skynsamleg, eins og til smálána, og lendir jafnvel í skuldavanda með bæði fyrri lán, húsnæðislán, námslán og þau lán sem venjulegt fólk þarf oft að slá til að eignast eitthvað. Eins og við vitum eru vextir það háir að það er fljótt að safnast saman og afborganir í dag, eins og vaxtaprósentan er, eru bara ekki á allra færi.

Við munum sjá á næstunni að ef ekki verður tekið á verðbólguvandanum og ef stýrivextir lækka ekki á Íslandi munu fleiri lenda í skuldavanda heldur en við erum með núna. Þetta er ekki vandi sem fer af sjálfu sér og þess vegna er þetta frumvarp alveg ótrúlega mikilvægt og tímabært. Eftir að hafa skimað yfir umsagnir vona ég að margt af því hafi verið tekið til greina og að við bætum okkur sem samfélag við að taka utan um þennan viðkvæma hóp, upplýsum fólk um réttindi sín og grípum þau þegar þau þurfa á að halda.

Ég fagna þessu frumvarpi og hef ekki fleiri orð um það.


Ræðumaður: Þórhildur Sunna Ævarsdóttir

Virðulegur forseti. Við ræðum hér mikilvægt mál. Mér fannst mikilvægt að koma hingað upp vegna þess að málefni fatlaðs fólks og samningur Sameinuðu þjóðanna um réttindi fatlaðs fólks standa mér nærri. Þegar ég les umsögn ÖBÍ um þetta mál þá langar mig að vekja athygli á því sem mér hefur kannski ekki fundist koma nægilega vel fram í þessari umræðu hingað til. Það er þannig, með leyfi forseta, að örorkulífeyrisþegar voru „45% þeirra sem leituðu greiðsluaðlögunar árið 2023.“ Þar segir enn fremur, með leyfi forseta:

„Sá hópur hefur lítil sem engin bjargráð til að vænka hag sinn og staða þeirra fer sífellt versnandi.“

Þetta er eitthvað sem er hægt að taka undir og er auðvitað alveg hræðileg þróun. Við höfum verið að sjá í könnunum sem hafa verið gerðar að allt að 80% öryrkja neiti sér um læknisaðstoð og eigi gríðarlega erfitt með að ná endum saman og lífskjör þeirra séu bara mjög slæm. Hér sjáum við líka að næstum því helmingurinn af þeim sem þurfa á þjónustu umboðsmanns skuldara að halda eru öryrkjar. Mér finnst það segja okkur mjög sorglega sögu um samfélagið okkar.

Ástæðan fyrir því að ég kom hingað upp er að benda á að það kemur fram hérna, með leyfi forseta, að:

„ÖBÍ fagnar viðbrögðum félags- og vinnumarkaðsráðuneytisins við ábendingum samtakanna“ — og þar er átt við ÖBÍ — „um fatlað fólk í greiðsluvanda. Í greinargerð með lögunum segir að til að bregðast við þeim ábendingum mun embætti umboðsmanns skuldara setja í verklagsreglur sínar að við afgreiðslu og vinnslu umsókna frá fötluðum einstaklingum skuli litið til samnings Sameinuðu þjóðanna um réttindi fatlaðs fólks, sérstaklega ákvæða um viðeigandi aðlögun. ÖBÍ telur þetta skref í rétta átt, en minnir á mikilvægi þess að lög og reglur séu skýr. ÖBÍ óskar eftir að löggjafinn kveði fastar að orði og beini þeim tilmælum til umboðsmanns skuldara að embættinu beri að upplýsa fatlað fólk um réttindagæslu fatlaðs fólks og þá aðstoð sem þar býðst við upphaf greiðsluaðlögunar.“

Ástæðan fyrir ég vek athygli á þessu atriði í umsögn ÖBÍ er að þetta er allt of algengt vandamál, að löggjafinn setji ekki skýrt í lög þær mikilvægu skyldur sem samningur Sameinuðu þjóðanna um réttindi fatlaðs fólks setur á herðar aðildarríkja. Við höfum dregið lappirnar allt of lengi líka þegar kemur að því að lögfesta þann samning og það að setja skýr viðmið um rétt til viðeigandi aðlögunar í öll ákvæði sem snúa að þjónustu við borgarana er ótrúlega mikilvægur liður í þessu að mínu viti. Mér finnst það allt of oft gerast að fatlað fólk er einhver afgangsstærð, það er ekki tekið nægilega mikið tillit til þeirra í lagasetningu. Það er ekki gert ráð fyrir þeim og ekki tekið nægilega mikið tillit til þessarar algildu reglu að fatlað fólk eigi að geta verið jafngildir þátttakendur í samfélaginu, að samfélagið eigi að búa til pláss fyrir þau og eigi að aðlaga samfélagið þannig að fötlunin standi ekki í vegi fyrir því, þ.e. að samfélagið láti ekki fötlunina standa í vegi fyrir því að fatlað fólk geti tekið þátt í samfélaginu. Það er því miður allt of sjaldgæft að það sé hugað að þessu og við sjáum þetta víðs vegar. Í réttarkerfinu er þetta mjög algengt, þegar kemur að greiðslulausnum líka, þegar kemur að rafrænni stjórnsýslu, öllum þessum atriðum, hafa lappirnar verið dregnar allt of lengi við að koma málunum í rétt horf. Þar af leiðandi finnst mér mjög mikilvægt að benda á að þetta er allt of algengt vandamál. Það að ráðuneytið beini þeim tilmælum til umboðsmanns að embættinu beri að upplýsa fatlað fólk um réttindagæslu fatlaðs fólks finnst mér ekki nógu langt gengið þannig að til frambúðar verð ég að taka undir tilmælin sem ÖBÍ kemur með, þar sem samtökin óska eftir því að löggjafinn kveði fastar að orði og hafi þetta algerlega skýrt í lögunum.

Síðan þegar kemur að öðrum lögum sem taka gildi við gildistöku frumvarpsins þá bendir ÖBÍ á mikilvægi þess að löggjafarvaldið geri einnig viðeigandi breytingar á lögum um nauðungarsölu. Ég held og vona að velferðarnefnd skoði þetta sérstaklega vegna þess að það þarf einmitt að huga sérstaklega að frumkvæðisskyldu stjórnvalda í samskiptum við fatlað fólk og tryggja að öll úrræði hafi verið reynd til þrautar. Við sáum þetta í máli sem fór töluvert hátt í umræðunni um fatlaðan mann sem missti húsið undan sér fyrir nánast engan pening. Þar af leiðandi er mjög mikilvægt að taka undir þá ábendingu sem ÖBÍ kemur hér með við þetta frumvarp þar sem, með leyfi forseta:

„ÖBÍ leggur til að löggjafarvaldið skerpi á upplýsingarskyldu sýslumanna á þann veg að sýslumanni beri að afla sér upplýsinga um hvort skuldari hafi óskað eftir aðstoð hjá umboðsmanni skuldara strax þegar skuldamál einstaklings berst sýslumannsembættinu. Sýslumaður skal upplýsa og leiðbeina þeim einstaklingum sem ekki hafa óskað eftir aðstoð umboðsmanns skuldara um úrræðið.“

Ég held að ef þetta hefði verið tekið til greina og verið komið til laga áður en þessi atburður átti sér stað þá mögulega hefði verið hægt að koma í veg fyrir þennan leiðindaatburð sem varð varðandi það að einstaklingur missti húsnæði sitt fyrir eiginlega enga fjármuni.

Að þessu sögðu finnst mér líka mikilvægt að benda á það sem þetta frumvarp nær ekki til og það eru opinberar skuldir eins og námslán og annað. Ég held að það sé mjög mikilvægt að hefja þá umræðu hvort skuldir eins og námslán og aðrar opinberar skuldir séu ekki slíkar að það þurfi að vera hægt að taka þær fyrir í svona þjónustu sem umboðsmaður skuldara býður upp á vegna þess að þær geta vafist fyrir fólki alveg jafn mikið og aðrar skuldir. Þess vegna var leitt að sjá að breytingartillaga þess efnis var felld hér í 2. umræðu. Ég hefði viljað sjá þingið sameinast um að það verði að vera hægt að taka utan um allar skuldir einstaklinga en fólk sitji ekki uppi með sumar þeirra og geti ekki fengið aðlögun á þeim bara vegna þess að þær beinast gegn ríkinu. Við erum hér að ræða um alls konar leiðir til að koma til móts við einstaklinga í þessum sal og það ætti alveg að vera hægt að koma til móts við fólk sem er í miklum vandræðum með þetta. Og eins og bent er á eru 45% þeirra sem eru í þjónustu hjá umboðsmanni skuldara örorkulífeyrisþegar. Margir þeirra hafa háskólamenntun sem þeir hafa síðan ekki not fyrir og eru þá að greiða af lánum fyrir menntun sem mun ekki nýtast þeim, líklega um fyrirsjáanlega framtíð. Þá er auðvitað mikið réttlætismál að það sé hægt að semja um slík lán líka. Eins og hv. þm. Björn Leví Gunnarsson benti á fyrr í þessari umræðu þá höfum við lagt fram frumvarp um að heimila að lánasjóður námsmanna geti ákveðið að veita einhvers konar niðurfellingu eða eitthvað slíkt ef ástæða er til að gera það vegna þess að eins og staðan er núna þá hefur hann bara enga heimild til þess. Það er auðvitað bara mjög óeðlilegt að það sé engin heimild til staðar í lögum til að koma í raun til móts við greiðsluvanda einstaklinga sem er kannski bara mjög mikill. Þar af leiðandi verð ég að endurtaka það að mér finnst mjög leitt að breytingartillaga þess efnis að taka þessar skuldir inn hafi ekki verið samþykkt. Sömuleiðis var breytingartillaga frá hv. þm. Guðmundi Inga Kristinssyni um að það sé ekki hægt að bera fólk út af heimilum sínum nema allt hafi verið reynt til hins ýtrasta og að tekið sé tillit til fjölskylduaðstæðna og viðkomandi hafi komist í eitthvert annað húsaskjól. Þetta tel ég að hefði líka verið gríðarlega mikilvægt fyrir þann einstakling sem borinn var út af heimili sínu fyrir ekki svo löngu síðan, hefði það ákvæði verið í gildi.

Þó að þetta frumvarp sé bara algjörlega frábært, við erum að stíga stór skref til að bæta þetta umhverfi, þá eru enn þá ákveðnir agnúar og það er enn þá einhvers konar tregða hjá ríkinu við að sjá sig sem þátttakanda í því að koma til móts við einstaklinga í greiðsluvanda, sem er auðvitað út af fyrir sig ákveðin fyrirstaða í því að við getum tekið heildstætt utan um þennan málaflokk. Því hvet ég bara hv. velferðarnefnd til dáða í þessum málaflokki og vona að hún haldi áfram með þetta mál og að hún hafi samning Sameinuðu þjóðanna um réttindi fatlaðs fólks alltaf á bak við eyrað og kalli jafnvel ráðherra á teppið og fari að spyrja hvað líði því að lögfesta þennan samning vegna þess að ef mig minnir rétt eru liðin níu ár frá því við fullgiltum hann og það er orðinn ansi langur tími til þess að ganga í það að lögfesta hann. Við erum t.d. með Mannréttindastofnun í algjöru frosti inni í stjórnskipunar- og eftirlitsnefnd. Við vorum á fullu í gestakomum í þeirri nefnd í því máli fyrir áramót en það er ekkert að gerast þar og er ekki búið að vera að gerast í einhverja mánuði. Ég velti fyrir mér hvort það sé einhver kergja á milli stjórnarflokkanna um hvort það komist í gegn en það mál er t.d. gríðarlega mikilvægur liður í því að við lögfestum samning Sameinuðu þjóðanna um réttindi fatlaðs fólks. Þar er gerð mjög skýr krafa um að það sé sjálfstæð mannréttindastofnun innan lands sem fylgir eftir ákvæðum samningsins. Við höfum einhvern veginn látið hjá líða í fleiri ár að setja á fót slíka sjálfstæða stofnun og erum þar af leiðandi að koma í veg fyrir að við getum fullgilt þann samning. Mér heyrist núna að það sé aðallega vegna þess að fólk er ósammála um undir hvaða hatti sú stofnun eigi að eiga heima. Það er auðvitað mjög bagalegt að alltaf skuli fatlað fólk vera látið bíða eftir réttlæti og réttarbótum og það oft út af einhverjum bitamun en ekki fjár um hvar stofnun sé nákvæmlega staðsett í stjórnkerfinu. Mér skilst að það séu skiptar skoðanir um hvort þetta eigi að vera stjórnsýslustofnun sem heyri undir stjórnsýsluna eða þá undir Alþingi og vera sjálfstæð stofnun undir Alþingi eins og forsætisráðherra er að leggja til.

Hvort heldur sem er þá held ég að það væri gríðarlega mikilvægt að koma slíkri stofnun á fót sem fyrst og hún gæti þá líka verið þátttakandi í frumvörpum sem þessum. Hún gæti verið aðhaldsaðili gagnvart stjórnvöldum og hún gæti kannski einmitt lagt stjórnvöldum lið við að vera ekki svona dugleg við að gleyma rétti fatlaðs fólks til viðeigandi aðlögunar, ekkert um okkur án okkar og allt þetta sem virðist samt gleymast svo ótrúlega oft, að samráð sé haft við fatlað fólk, að gætt sé sérstaklega að réttindum þess, og ég sé það náttúrlega í mörgum öðrum málaflokkum en þessum að réttindi fólks með fötlun eru ekki nægilega vel tryggð. Þar eru auðvitað lögræðislögin kannski skýrasta dæmið, alveg rosalegt dæmi þar í raun um hvernig fólki með fötlun er beinlínis mismunað með lögum í íslenskri löggjöf. Það er eitthvað sem er búið að benda okkur á frá árinu 1994 af Evrópunefnd um varnir gegn pyntingum án þess að nokkrar breytingar hafi orðið á. Við höfum fengið áminningu um þetta, að breyta þessum lögum vegna þess að þau mismuni beinlínis lagalega fólki með fötlun, á fjögurra ára fresti síðan 1994. Í 30 ár erum við búin að láta hjá líða að afnema lagaákvæði sem beinlínis mismuna fólki með fötlun.

Þetta er kannski svona sýnidæmi um hversu sama löggjafanum virðist vera um réttindi fólks með fötlun, að hann geti látið 30 ár líða og stöðugar áminningar hjá sér fara um að bæta réttindi fatlaðs fólks, að hann geti beðið í níu ár með að lögfesta samning Sameinuðu þjóðanna um réttindi fatlaðs fólks og að hann sé, í staðinn fyrir að hafa skýrar reglur um hvernig viðeigandi aðlögun verði framfylgt í úrræði sem þessu, að beina því bara svona til umboðsmanns að hafa það í huga að fatlað fólk eigi rétt á viðeigandi aðlögun án þess að skýra það neitt nánar hvað það ætti að fela í sér í þessu samhengi. Þetta er allt á sömu bókina, virðulegi forseti. Þetta virðast allt saman vera einhverjir bakþankar, eftirmálar, ekki eitthvað sem haft er í huga strax frá upphafi. Það sem mér finnst mikilvægt og ætti að vera leiðandi í allri frumvarpsgerð sem snertir réttindi einstaklinga, og auðvitað er mikið um það, er að við byrjum fyrst á að hugsa: Hvernig snertir þetta réttindi einstaklinga, hvaða einstaklinga og hvernig getum við tryggt að þau réttindi verði sem best vernduð? Síðan getum við farið að takast á við það verkefni að setja upp frumvarpið af því að þá byrjum við á réttum enda, virðulegi forseti, og þá erum við með forgangsröðunina á hreinu. Þannig lítur þetta alla vega út fyrir þeirri sem hér stendur.


Ræðumaður: Arndís Anna Kristínardóttir Gunnarsdóttir

Forseti. Við erum hér að ræða löngu tímabærar breytingar á lögum um greiðsluaðlögun einstaklinga, sem eru nr. 101 frá árinu 2010. Nú man ég mjög vel eftir gildistöku þessara laga. Þau tóku gildi beint í kjölfarið á hruninu sem varð á Íslandi og varpaði skýrara ljósi heldur en ég held að hafi verið áður á það hversu fá úrræði voru til í okkar kerfi fyrir fólk sem er í miklum greiðsluvanda. Lögin spruttu þó ekki út úr bankahruninu heldur höfðu verið á döfinni mjög lengi en hafði einhvern veginn ekki verið komið í verk. Sú saga er svo sem áhugaverð.

Til að byrja með vil ég fagna þeim breytingum sem við erum að gera á þessum lögum. Þær eru tímabærar. Verið er að fella brott úrelt ákvæði laganna en jafnframt er verið að auka vernd skuldara fyrir þeim erfiðleikum og áföllum sem fylgja því að lenda í fjárhagslegum vandræðum sem eru manni ofviða.

Mig langar að grípa aðeins niður í greinargerðina með frumvarpinu vegna þess að þar er farið mjög fallega yfir söguna, tilurð þessara laga og tilefni lagasetningarinnar, með leyfi forseta:

„Lög um greiðsluaðlögun einstaklinga voru sett árið 2010, þar sem knýjandi þörf var fyrir úrræði til að takast á við þann vanda sem til kom vegna bankahrunsins árið 2008 og efnahagskreppunnar sem fylgdi í kjölfarið. Markmiðið með lagasetningunni var jafnframt að lögfesta varanlegt úrræði til framtíðar …“ — Þetta var því ekki bráðabirgðaúrræði til þess eingöngu að berjast við afleiðingar hrunsins heldur snerist þetta um að búa til úrræði til framtíðar. Ég gríp aftur niður í greinargerðina, með leyfi forseta:

„… fyrir einstaklinga í verulegum greiðsluerfiðleikum en Ísland innleiddi síðast allra Norðurlandaþjóða slíkt úrræði. Mikil reynsla hefur skapast og hafa yfir 8.700 umsóknir um greiðsluaðlögun borist embætti umboðsmanns skuldara frá upphafi. Á bak við hverja umsókn getur verið annars vegar einstaklingur og hins vegar sambýlisfólk eða hjón og eru því fleiri einstaklingar sem hafa sótt um úrræðið en fjöldi umsókna segir til um. Því er ljóst að um mikilvægt úrræði er að ræða fyrir einstaklinga í fjárhagserfiðleikum.“

Önnur ástæðan fyrir því að þessi lög hafa verið mér ofarlega í huga allt frá upphafi er sú að í fyrstu kærunefnd greiðsluaðlögunarmála naut ég þess heiðurs og þess trausts að vera skipuð nefndarmaður í þeirri nefnd en nefndin var sú fyrsta sinnar tegundar hér á landi. Ég var svo sem ekki gömul, hvorki að árum né starfsreynslu, en lögin voru góð. Fyrstu árin þurfti sannarlega að gera ákveðnar minni háttar breytingar til að þau gætu þjónað sínum tilgangi en það gekk almennt vel fyrir sig. Það sem kom einna mest ánægjulega á óvart í störfum kærunefndar greiðsluaðlögunarmála var hversu árangursríkt úrræðið reyndist til þess að vera raunverulegt úrræði fyrir raunverulega einstaklinga í raunverulegum vandræðum. Ég ætla að grípa aðeins niður í greinargerðina, með leyfi forseta:

„Lögin hafa enn ekki sætt endurskoðun …“ — þ.e. heildarendurskoðun, það hafa ýmsar breytingar verið gerðar — „… en að mati embættis umboðsmanns skuldara er mikil þörf fyrir endurskoðun laganna. Hjá embættinu hefur byggst upp mikil og góð þekking og reynsla á framkvæmd laganna, hvaða ákvæði þeirra gagnast vel og jafnframt hvaða ákvæðum laganna þyrfti að breyta, fella brott eða bæta við lögin til að þau nýtist sem best til að stuðla að þeim markmiðum sem þeim er ætlað að ná.   Markmiðið með breytingunum er að betrumbæta úrræðið, gera það heildstæðara og gera málsmeðferðina skýrari og skilvirkari, umsækjendum til hagsbóta. Úrelt lagaákvæði verði felld brott, breytingar gerðar á málsmeðferð og meðferð krafna er standa utan greiðsluaðlögunar og einnig verða gerðar umbætur og orðalagsbreytingar til að gera ákvæðin skýrari.“

Ég ætla aðeins að skýra hvað er átt við hér. Það vill nefnilega svo til að í greinargerðum með lagafrumvörpum frá þessari ríkisstjórn er gjarnan haft orðagjálfur af þessu tagi án þess að það endurspegli raunveruleikann, svo sem orðalag um skilvirkni og betrumbætur á málsmeðferð og annað sem þjónar öfugum tilgangi. En það er önnur saga, í þessu tilviki er þetta rétt. Í þessu tilviki er verið að gera góðar breytingar á tiltölulega góðu kerfi. Með þessum breytingum sem við ræðum hér í dag er raunverulega verið að bæta framkvæmdina með breytingum á málsmeðferð en ekki síst verið að bæta stöðu skuldara. Það er verið að breyta meðferð ákveðinna krafna. Alveg frá upphafi hafa verið ákveðnar undantekningar í lögunum frá því hvaða kröfur geta komið inn í greiðsluaðlögunarsamning. Það sem gerist þegar einstaklingur fær samþykkta umsókn um greiðsluaðlögun er að umsjónarmaður á vegum umboðsmanns skuldara tekur málið í sínar hendur og í samvinnu við skuldarann aðlagar hann greiðsluskyldu skuldarans að greiðslugetu hans. Í greiðsluaðlögunarsamningi er hægt að kveða á um uppskiptingu greiðslna, niðurfellingu innheimtu kostnaðar og vaxta og það er hægt að kveða á um niðurfellingu ákveðinna skulda. Ákveðnar skuldir hefur hins vegar þótt eðlilegt að undanskilja. Sem dæmi má nefna refsiviðurlög, sektir og annað slíkt. Námslán voru m.a. tekin inn í þessar undantekningar frá upphafi en námslán standa fyrir utan greiðsluaðlögun. Þá eru þar ýmsar aðrar opinberar skuldir, svo sem meðlagsskuldir og skuldir á opinberum gjöldum og annað slíkt. Það sem það þýðir að þetta standi utan greiðsluaðlögunarsamnings er að hægt er að gera ákveðnar ráðstafanir, það er hægt að gera ákveðna áætlun um greiðslu þessara krafna en það er t.d. ekki hægt að fara fram á niðurfellingu eða annað slíkt. Ég gríp aftur niður í greinargerðina, með leyfi forseta:

„Úrræðið um greiðsluaðlögun einstaklinga hefur sannað gildi sitt en löggjöfin þarf að þróast í takt við breytt umhverfi og þarfir umsækjenda, sem margir eru úr öðrum samfélagshópum og í annarri stöðu en áður var. Þegar lögin voru sett árið 2010 voru margir umsækjenda um greiðsluaðlögun fasteignaeigendur sem voru í vanda vegna húsnæðislána og yfirveðsetningar. Nú eru flestir umsækjendur á leigumarkaði og margir eru öryrkjar.“ — Hvað segir það um okkar samfélag? Ég held áfram, með leyfi forseta:

„Með frumvarpinu eru lagðar til ákveðnar breytingar með það að markmiði að fleiri geti leitað greiðsluaðlögunar.“ —  Vegna þess að þarna er verið að taka til greina ábendingar umboðsmanns skuldara sem hefur þurft að synja einstaklingum um greiðsluaðlögun sem augljóslega þurfa á því að halda og hafa ekki önnur úrræði til að losna út úr þeim vanda sem þeir hafa af einni ástæðu eða annarri komist í. Með leyfi forseta:

„Þetta er m.a. gert með því að rýmka skilyrði um búsetu og lögheimili á Íslandi og breytingu á aðstæðum sem geta leitt til synjunar á umsókn um greiðsluaðlögun. Þá er lagt til að málsmeðferð vegna breytinga á samningum til greiðsluaðlögunar verði breytt skuldurum í hag til að auðvelda einstaklingum að standa í skilum við samninga og fá samningi sínum breytt þegar þörf er á.“

Það er nefnilega markmið greiðsluaðlögunarferlisins að fólk sannarlega standi í skilum með sínar skuldbindingar vegna þess að það viljum við að sjálfsögðu öll gera en það þarf að vera gert með þeim hætti sem skuldarinn ræður við. Það sem mér hefur alltaf þótt fallegt við embætti umboðsmanns skuldara, hafandi sem lögmaður haft skjólstæðinga sem hafa átt í samskiptum við ýmsar stjórnsýslustofnanir hér á landi, er að það embætti er eitt þeirra sem mér hefur þótt einna mest standa undir nafni, umboðsmaður skuldara, m.a. með þeim tillögum að breytingum á lögunum sem koma að stóru leyti frá umboðsmanni skuldara sjálfum og er hér í rauninni fallist á. Þessar tillögur lúta akkúrat að því að gæta hagsmuna skuldara. Umboðsmaður skuldara er að sinna sínu hlutverki sem umboðsmaður skuldara. Þá er ýmislegt annað sem hefur breyst í samfélaginu. Ég held aðeins áfram í greinargerðinni, með leyfi forseta:

„Í frumvarpinu er jafnframt stefnt að því að bregðast við þeim aðstæðum sem nú eru uppi í þjóðfélaginu þegar greiðslubyrði veðlána fer hækkandi vegna hás vaxtastigs og er því lagt til nýtt ákvæði um gjaldfrest eða lægri afborganir veðlána. Um nýmæli er að ræða þess efnis að umsjónarmanni greiðsluaðlögunar verði heimilt að leggja til í samningi um greiðsluaðlögun að greidd verði tímabundið lægri mánaðargreiðsla af veðkröfum eða veittur gjaldfrestur á þeim, ef óveruleg eða engin greiðslugeta er til staðar og uppi eru sérstakar eða tímabundnar aðstæður. Skal þá tímabil breytts greiðslufyrirkomulags samkvæmt ákvæðinu alla jafna ekki vera lengra en eitt ár.

Einnig eru lagðar til breytingar á málsmeðferð vegna yfirveðsettra fasteigna, með vísan til þeirrar reynslu sem hefur skapast, en mæta þarf vanda þeirra sem glíma við yfirveðsetningu og geta ekki staðið undir skuldbindingum sínum til framtíðar. Í frumvarpinu er því lagt til að tenging við lög um tímabundna greiðsluaðlögun fasteignaveðkrafna á íbúðarhúsnæði, nr. 50/2009, verði felld brott. Einstaklingar þurfi því ekki lengur að óska eftir því hjá sýslumanni að afmá veðbönd af yfirveðsettum eignum, þegar minna en þrír mánuðir eru til loka tímabils greiðsluaðlögunar. Þess í stað er lagt til að hlutverk sýslumanns færist yfir til umboðsmanns skuldara samkvæmt nýjum reglum um að afmá veðréttindi. Lagt er til að mat á yfirveðsetningu fasteignar fari fram á sama tíma og greiðsluaðlögunarumleitanir standa yfir.“

Ég geri smá hlé á tilvitnuninni. Það sem verið er að gera hér er að það er verið að mæta aðstæðum sem eru í samfélaginu okkar. Það sem endurspeglast líka í þessu frumvarpi og þessari greinargerð, sem lýsir tilefni þessara laga, er að það endurspeglar svolítið samfélagið. Það endurspeglar þær aðstæður sem skapaðar hafa verið í samfélaginu með óábyrgri fjármálastjórn og öðru sem hefur leitt til gríðarlega hás vaxtastigs.

Nú er ég að falla á tíma en ég ætla að fara örstutt yfir þær breytingar sem verið er að leggja til í þessu frumvarpi. Það sem vekur einna helst athygli og er sennilega eitt af því sem mun hafa áhrif á sem flesta eru breytingar á meðferð ákveðinna krafna sem nú standa utan greiðsluaðlögunar — og standa svo sem áfram utan greiðsluaðlögunar en það verður hægt að kljást við greiðsluvanda einstaklingsins með ákveðinni meðferð þessara krafna, með leyfi forseta:

„Lagt er til að gerðar verði breytingar á núverandi f-lið og i-lið 1. mgr. 3. gr. …“ — þar sem er upptalning á þeim köflum sem standa utan greiðsluaðlögunar — „… með það að markmiði að gera greiðsluaðlögun að heildstæðara úrræði.“

Heildstæðara úrræði vegna þess að það sem gerist þegar kröfur standa utan greiðsluaðlögunar samkvæmt lögunum er það að skuldari kemur til umboðsmanns skuldara, óskar greiðsluaðlögunar vegna greiðsluvanda og kannski einungis brot af þeim skuldum sem eru að buga hann falla undir samninginn en restin stendur. Það dregur augljóslega úr áhrifum þessa úrræðis fyrir mjög stóran hóp. Þarna eru það ekki síst námslán sem vega ansi þungt og eru gerðar ákveðnar úrbætur á ákvæðum hvað meðferð þeirra krafna varðar með þessum lagabreytingum þó að enn lengra sé gengið í breytingartillögu 1. minni hluta við frumvarpið þar sem hreinlega er lagt til að fella út f–i-lið sem eru upptalning á kröfum sem standa utan. Þar er í rauninni verið að leggja til að þessar kröfur falli innan greiðsluaðlögunarsamnings. Ég sé í sjálfu sér ekki rök gegn þeirri breytingu en við getum rætt hana síðar. Þá er ég fallin á tíma en held áfram í næstu ræðu.


Ræðumaður: Gísli Rafn Ólafsson

Virðulegi forseti. Hv. þm. Stefáni Vagni Stefánssyni leist ekki á hugmyndir mínar um skatta, það væri allt í lagi að fara í lán, en kannski getum við sameinast um þriðju leiðina til að draga úr þenslu og passa að hér verði ekki mikil verðbólga í þessu. Mér reiknast svo til að þetta séu sirka þrjú ráðuneyti sem við þyrftum að skera niður. Ef við fækkum ráðherrunum niður í níu þá spörum við sirka 30 milljarða og þá erum við bara komin með ansi mikið af peningum til að nota í Grindavík. En mér sýnist hæstv. ráðherrar horfa á mig með dauðaaugnaráði, enda lagði ég til að einhverjir þeirra þyrftu að tapa í stólaleiknum.


Ræðumaður: Arndís Anna Kristínardóttir Gunnarsdóttir

Forseti. Það er auðvitað ekki í fyrsta skipti sem þessi ríkisstjórn virðist halda að með því að segja eitthvað verði það satt og það á við hér. Það á sannarlega við um fjárlögin eins og hefur verið nefnt hérna, þar sem var talað um að þau væru aðhaldssöm. En hvernig voru þau aðhaldssöm? Það er sett einhver flöt niðurskurðarkrafa á allt. Það er engin pólitísk forgangsröðun í gangi. Mál sem skipta máli, hlutir sem við eigum að vera að verja peningunum í, bæði til þess að lágmarka verðbólguhvetjandi áhrif þess sem er verið að gera til að vinna gegn þenslu, það er engin pólitísk hugsun í þeim aðgerðum, í því hvernig ríkisstjórnin ráðstafar fjármunum og hvernig hún aflar þeirra. Það að segja að eitthvað lágmarki verðbólguhvetjandi áhrif þýðir ekki að það lágmarki verðbólguhvetjandi áhrif. Það að segja að fjárlögin séu aðhaldssöm gerir þau ekki aðhaldssöm. Hér hefur einmitt verið nefnt að þetta er einfaldlega ekki rétt og það eru ekki bara okkar orð. Það eru orð margra sem hafa gert athugasemdir við hitt og þetta. Ég vildi bara taka þátt í að leiðrétta þetta sem kom hér fram.


Ræðumaður: Þórhildur Sunna Ævarsdóttir

Virðulegi forseti. Ég vildi bara vitna í greinargerð með frumvarpinu sem þessi fjárauki er ætlaður til að fjármagna, þ.e. frumvarpi um að kaupa íbúðarhúsnæði í Grindavík. Þar stendur, með leyfi forseta, á bls. 21:

„Frumvarpið felur í sér verulega tilfærslu verðmæta úr opinberum sjóðum til eigenda þess húsnæðis sem það nær til. Í þessu felst að aðhaldsstig opinberra fjármála verður slakara en ella. Í stað þess að hafa áhrif til lækkunar verðbólgu og vaxta, líkt og gert var ráð fyrir í samþykktum fjárlögum 2024, verða áhrif ríkisfjármálanna á þessar stærðir allt að því hlutlaus á árinu 2024 nema ráðstöfunin verði fjármögnuð með hækkun skatta eða lækkun útgjalda …“ — sem átti að fjalla nánar um hér aftar en er hvergi gert og liggja engin fyrirheit um þannig að ég vildi bara leiðrétta það. Það stendur í greinargerð frá sama ráðherra og er að leggja til þennan fjárauka að áhrifin séu í besta falli hlutlaus.


Ræðumaður: Björn Leví Gunnarsson

Forseti. Það er alltaf gaman þegar er verið að fara í hártoganir. Það er þannig að ríkisstjórnin og stjórnarliðar héldu hérna fram að fjárlögin 2024 væru aðhaldssöm. Umsagnaraðilar sögðu að þau væru það ekki en stjórnarliðar sögðu á móti: Jú víst, og montuðu sig af því. Núna kemur upp úr krafsinu að eftir þessar breytingar eru þau alls ekkert aðhaldssöm. Það er það sem ég er að gera athugasemdir við. Samkvæmt umsagnaraðilum þá eru þau enn þá minna aðhaldssöm og í rauninni ekki lengur hlutlaus heldur þensluhvetjandi. Þar liggur munurinn á því sem umsagnaraðilar hafa sagt um fjárlögin og því sem ríkisstjórnin segir um fjárlögin. Það er tvennt ólíkt. Svo er gott að halda því til haga að þegar  Píratar  og þegar ég hef verið að tala um það í fjárlagaumræðunni þá hef ég verið að vísa í orð umsagnaraðila um fjárlögin, höfum það algerlega á hreinu. Þannig að vinsamlegast ekki leggja okkur orð í munn, hv. formaður fjárlaganefndar.


Ræðumaður: Arndís Anna Kristínardóttir Gunnarsdóttir

Forseti. Það er augljóst að einhvern veginn þarf að borga fyrir hlutina og hér erum við vissulega búin að sammælast um ákveðna hluti sem við ætlum að verja okkar sameiginlegu fjármunum í. Hvaða leið er valin til þess er auðvitað það sem er einfaldast að deila um og eins og hefur komið hérna fram munum við Píratar sitja hjá við þessa atkvæðagreiðslu því að að sjálfsögðu þarf að fjármagna þetta og við erum ekki sammála því hvaða leið er farin að því.

Mig langar til að vekja athygli á því að í ríkiskassanum hverju sinni eru sirka 1.500 milljarðar. Þetta snýst ekki um það að peningarnir séu ekki til. Þetta snýst um forgangsröðun. Þetta snýst um það hvað við veljum að verja peningunum í, hvaðan við veljum að taka þá og í hvað við veljum að setja þá. Það að stilla því upp með þeim hætti að það séu engir aðrir kostir í stöðunni er einfaldlega rangt. Sömuleiðis eru áhrifin sem þetta hefur á efnahaginn eitthvað sem er áhyggjuefni. Það er áhyggjuefni hversu ábyrgðarlaus þessi ríkisstjórn er í því að stýra efnahagnum, nota þau tæki sem hún hefur til þess að stýra því hvernig efnahagurinn hefur áhrif á heimilin í landinu. Það er einhvern veginn  alltaf bara hlaupið til og gert eitthvað. Hugsum þetta aðeins betur.


Ræðumaður: Gísli Rafn Ólafsson

Virðulegi forseti. Ég styð að sjálfsögðu að það sé fjármögnuð sú vinna sem við erum þó búin að fjalla um hér í kvöld, að styðja við bakið á Grindvíkingum. En mér finnst dálítið mikil mótsögn í því að hæstv. ráðherrar og hv. þingmenn í stjórninni eru sífellt að tala um að auka ekki það hvað ríkið skuldar en svo þegar kemur að því að fjármagna eitthvað sem verður að fjármagna þá allt í einu gleymist þetta, vegna þess að ekki má fara í neinar skattahækkanir. Skattahækkanir virðast vera bannorð, sérstaklega meðal hv. þingmanna Sjálfstæðisflokksins, og þess vegna má aldrei gera neitt slíkt hér. Mér fannst eiginlega skrýtnast að þeir fóru ekki í einhverja gjaldahækkanir vegna þess að það virðist alltaf vera  leyniorðið fyrir að fara í skattahækkanir án þess að fara í þær.


Ræðumaður: Björn Leví Gunnarsson

Forseti. Einhvern veginn verður þessi reikningurinn borgaður þegar allt kemur til alls. Hæstv. fjármálaráðherra hefur í vikunni einmitt fjallað um það hvernig skattheimta myndi lenda á heimilum og fyrirtækjum o.s.frv. en stýrivextirnir gera það líka og gera það rauninni á mjög ójafnan hátt. Skilvirkari leiðir til að slá á þensluna á einhvern hátt eru sértækar fjáröflunaraðgerðir. Það er ekki lántaka sem hefur þau áhrif að núlla út hið svokallaða aðhaldsstig ríkisfjármálanna sem fellur þá á Seðlabankann sem þarf að redda efnahagsstefnunni eins og Seðlabankinn er búinn að gera núna í ansi langan tíma. Þess vegna eru 9,25% stýrivextir, af því að ríkisstjórnin hefur ekki tekið ábyrgðarhlutverk sitt um hagstjórn, efnahagsstjórn alvarlega.  Þannig að ég og við Píratar sitjum hjá við afgreiðslu þessa frumvarps.


Ræðumaður: Þórhildur Sunna Ævarsdóttir

Virðulegur forseti. Hér erum við að afgreiða frumvarp til fjáraukalaga sem felur í sér lánveitingarheimild til að taka allt að 30 milljarða lán til að geta staðið í þeim aðgerðum sem við vorum að klára 2. umræðu um gagnvart kaupum á húsnæði í Grindavík. Þó að ég styðji heils hugar þær aðgerðir þá hef ég efasemdir um að lántaka fyrir þessum aðgerðum sé hentug leið til að bregðast við. Auðvitað á samfélagið að taka á sig þetta högg, en í ljósi þess verðbólguástands sem hér er uppi ætti að slá á þensluna að mínu viti með sértækum sköttum, t.d. hvalrekaskatti eða hækkun fjármagnstekjuskatts eða einhvers slíks sem myndi, í staðinn fyrir að gera ríkisfjármálin hlutlaus, eins og til stendur með þessari aðgerð gagnvart verðbólgunni, vinna í því að slá á hana. Það myndi ekki vinna gegn yfirlýstum markmiðum ríkisstjórnarinnar, sem hefur eiginlega bara verið hlutlaus  þegar kemur að verðbólgunni í yfirlýstum markmiðum sínum um að berjast gegn henni.


Ræðumaður: Þórhildur Sunna Ævarsdóttir

Virðulegur forseti. Hér er verið að taka af allan vafa um það að ekki megi ráðstafa þessari eign meðan á forgangsréttinum stendur, meðan forgangsréttarhafi nýtir ekki sinn forgangsrétt, og ekki megi selja eignina, leigja hana út eða gera eitthvað við hana annað en það sem forgangsréttarhafi vill. Mér finnst mjög mikilvægt að þetta sé áréttað skýrt í lagatexta og að fólk viti að eignin sé örugg. Ég þakka fyrir að þetta hafi verið sett hérna inn.


Ræðumaður: Björn Leví Gunnarsson

Forseti. Það er oft talað um þjóðarsjóð. Náttúruhamfaratrygging er ákveðin tegund af þjóðarsjóði, sérhæfður þjóðarsjóður fyrir náttúruhamfaratryggingar. Það má vel vera að við höfum vanmetið umfang þess tjóns sem náttúruhamfarir geta valdið hérna á Íslandi og þar af leiðandi sé umfang iðgjalda og ýmislegt svoleiðis einfaldlega of lítið til þess að náttúruhamfaratrygging geti glímt við það. Ég tel að sá skaði sem í rauninni varð í Grindavík og er ekki beint tryggður hjá náttúruhamfaratryggingu hefði átt að vera það og að náttúruhamfaratrygging ætti mögulega að ná yfir húsnæði sem er í rauninni heilt en ónýtt af því að mögulega er svæðið óíbúðarhæft, t.d. beint ofan á sprungunum.  Hún gerir það ekki eins og er og því verður að taka pening frá náttúruhamfaratryggingu til þess að fjármagna það. Það er bara spurning hvernig við endurgreiðum það af því að það að taka fjármagn úr sjóðnum hefur áhrif á iðgjöld, hærri tryggingar og ýmislegt svoleiðis og sjóðurinn verður þá vanfjármagnaður í kjölfarið.


Ræðumaður: Gísli Rafn Ólafsson

Virðulegi forseti. Ástæðan fyrir því að ég sit hjá í þessari grein er sú að ég tel að við hefðum þurft að hlusta betur á umsögn Náttúruhamfaratryggingar Íslands varðandi það að taka fjármagn út úr henni. Það er nefnilega mjög viðkvæmt hvernig þessi stofnun er sett upp og við þurfum að passa það að ganga ekki á framtíðarmöguleika hennar til að takast á við hamfarir. Það er líka mjög viðkvæmt hvernig stór hluti af því sem hún greiðir út er í gegnum endurtryggingarsamninga sem eru endurnýjaðir á hverju ári. Þar þarf að tryggja að við séum ekki að orsaka það að við fáum verri kjör á slíkum samningum. Ég treysti því og trúi að þetta verði lagað sem allra fyrst, fjármögnun trygginganna, þannig að við lendum ekki í vandræðum.


Ræðumaður: Þórhildur Sunna Ævarsdóttir

Virðulegi forseti. Þetta mun vera eina greinin þar sem þingflokkur Pírata situr hjá en hún snýr að fjármögnun og umsýslu eigna. Hér er verið að leggja til að ráðherra geti ákveðið að ráðstafa fjármunum úr Náttúruhamfaratryggingu Íslands til eignarhaldsfélagsins sem á að fara með þessar eignir upp að allt að 15 milljörðum. Við vitum að þetta mun veikja viðnámsþrótt þessarar stofnunar en það kemur fram í umsögn stofnunarinnar. Við vitum að þetta mun auka kostnaðinn við endurtryggingar og að það er ekkert fast í hendi um hvernig verður komið til móts við félagið annað en vissulega jákvæð orð í nefndaráliti en ekkert í lagatexta. Mér finnst það bagalegt sér í lagi vegna þess að félagið þarf nú þegar að taka á sig a.m.k. 10 milljarða til að greiða upp tjón sem þegar hefur orðið. Það hefur 60 milljarða í eigið fé og þetta gæti leitt til þess að a.m.k. helmingurinn af því þurrkist upp án þess að það sé neitt fast í hendi um hvað tekur við. Ég vona auðvitað að hv. efnahags- og viðskiptanefnd taki strax til við að breyta lögum svo að styrkja megi rekstrargrundvöll þessa mikilvæga sjóðs. En eftir sem áður sitjum við hjá í atkvæðagreiðslu um þessa grein.


Ræðumaður: Gísli Rafn Ólafsson

Virðulegi forseti. Það er greinilegt að ég er aðallega í hrósunum hérna í kvöld, en það er búin að vera góð vinna hérna innan þingsins í að ná fram góðri niðurstöðu. Hér er verið að lengja tímann sem verið er að gefa fólki til að taka ákvörðun um  forkaupsréttinn. Við ræddum mikið þessi tvö ár í samstarfshópnum og það er gott að sjá að það var hlustað á umsagnir og annað og þetta var lengt í þrjú ár. Og enn og aftur: Efnahags- og viðskiptanefnd og formaður hennar eiga hrós skilið fyrir þetta.


Ræðumaður: Gísli Rafn Ólafsson

Virðulegi forseti. Mig langaði bara að þakka nefndinni fyrir að hafa tekið utan um þetta mál. Þetta var nokkuð sem við í samstarfsnefndinni mátum þannig að ekki myndi ekki nást að klára þessa grein á góðan máta áður en frumvarpið var lagt fram. Nefndin tók því vel utan um það og bætti þessu við, sem er af hinu góða. En ég lýsi einnig áhyggjum eins og hv. þm. Þórhildur Sunna Ævarsdóttir;  þó að fólkið sem er í þessu kerfi  fái búseturéttinn sinn borgaðan til baka þá ætla ég að vona að það verði tekið vel á móti því í svipuðum búsetuíbúðum hjá sömu aðilum eða öðrum annars staðar á landinu þegar fólkið reynir að koma sér fyrir.


Ræðumaður: Þórhildur Sunna Ævarsdóttir

Ég þarf að fá nýja útgáfu breytingartillöguskjalinu, virðulegi forseti, en ég vildi einmitt koma upp í þessu máli þannig að þetta slapp til. Ég vildi bara benda á að hér er verið að taka búseturéttarhafa inn í þetta úrræði, sem ég tel að hafi verið gríðarlega mikilvægt. Ég styð að það sé gert en sjálf hefði ég viljað nálgast það á annan hátt til þess að gera það ekki að verkum að fólk detti í raun út úr búsetukerfinu við þetta úrræði þar sem það verður bara  keypt út úr búsetunni en ekki þannig að Búmönnum verði hjálpað  við að koma upp sambærilegu úrræði annars staðar. En það breytir því ekki að það er mjög mikilvægt að þessi hópur sé tekinn inn. Ráðuneytið og samráðshópurinn skildu það svolítið eftir í höndum nefndarinnar að gera það og það er gott að nefndin gerði það. En eins og ég segi, ég hefði viljað ganga aðeins lengra í þessu.


Ræðumaður: Gísli Rafn Ólafsson

Virðulegi forseti. Ég vona að ég sé að koma upp í réttri grein, það er nú stundum sem maður ruglast. En hér, held ég, verið að lengja m.a. dagsetningu um hversu lengi þetta gildir, hvað fólk getur sótt um lengi. Mig langaði bara að þakka efnahags- og viðskiptanefnd fyrir að hafa hlustað á Grindvíkinga þegar kemur að þessu og gefa þeim tækifæri út árið til að svara og þakka að það sé þverpólitísk samstaða um það eins og við sjáum á grænu veggjunum hérna.


Ræðumaður: Gísli Rafn Ólafsson

Virðulegur forseti. Í 3. mgr. 1. gr. er fjallað um það skilyrði að lögheimili sé í húsnæðinu en það er einnig heimilt að víkja frá því ef um tímabundnar aðstæður er að ræða. Það er almennt í greinargerðinni og öðru talað mikið um að þetta eigi að vera mjög sveigjanlegt. Ég er dálítið hræddur við það að þetta sé ekki nægilega sveigjanlegt þannig að ég held að það sé mjög mikilvægt að vel sé fylgst með því á næstu mánuðum hvort fólk sé að lenda í því að fá neitun af því að þetta ákvæði um lögheimili var ekki nægilega sveigjanlegt og ef það gerist þá sé komið snöggt inn í þingið og lögunum breytt til þess að það fólk falli ekki milli skips og bryggju.


Ræðumaður: Björn Leví Gunnarsson

Afsakið, smá efnislegt í viðbót. Það er áhugavert að pæla aðeins í kostnaðinum við þetta. Þó að það sé útlagður kostnaður ríkisins núna þá fær ríkið, ef allt fellur í ljúfa löð, allt til baka og fólk vonandi nær að stíga aftur inn í Grindavík, inn í samfélagið sitt í sömu stöðu og það er að fara út úr núna, þ.e. ekki þessari óvissustöðu heldur áður en jarðhræringarnar byrjuðu. Ég held að það sé mikilvægt að við teiknum það, mér finnst það einmitt vanta í þetta frumvarp, við vitum ekki alveg hver næstu skref verða, hvernig það verður meðhöndlað að kaupa sig inn aftur. Það er ekki augljóst. Mér finnst það óþægilegt þegar ég er að greiða atkvæði um þetta frumvarp að það sé ekki skýrt að fólk nái aftur að fá húsnæði sitt í sama ástandi, með sömu lánakjör og sömu skuldastöðu og ýmislegt svoleiðis og þegar það fór. Það er vandamálið í þessu.


Ræðumaður: Gísli Rafn Ólafsson

Virðulegi forseti. Ég vona að hv. þingmenn afsaki það að ég komi hérna aftur en ég hreinlega gleymdi að þakka efnahags- og viðskiptanefnd fyrir góða vinnu og að hafa gert þær breytingar sem búið er að leggja fram hér. Þær eru held ég allar til hins góða. Ég vil að lokum, bara örstutt, þakka hæstv. fjármála- og efnahagsráðherra fyrir gott samstarf við alla flokka í þessu máli og starfsfólki ráðuneytisins.


Ræðumaður: Björn Leví Gunnarsson

Forseti. Fyrsta stóra skrefið í þessum málum er tekið með þessu máli og er mjög jákvætt. En mig langar að sjá nokkur fleiri skref fram á við því að óhjákvæmilega þarf að taka fleiri skref fram á við. Þau skref sem eru tekin í breytingartillögu hv. þm. Guðbrands Einarssonar eru tvímælalaust hluti af næstu skrefum. Þarna er atvinnuhúsnæði og ýmislegt annað undir sem mun þurfa að greiða atkvæði um seinna. Af hverju ekki núna? Ég sakna þess einmitt að við fáum ekki í rauninni svona hugmyndir og teikningar frá stjórnvöldum sem útskýra fyrir okkur hvað er á döfinni næst því við vitum vel að þetta er ekki allt sem þarf að gera. En þetta er algjörlega nauðsynlegt fyrsta skref.


Ræðumaður: Arndís Anna Kristínardóttir Gunnarsdóttir

Forseti. Ég fagna þessu máli sem er svar við ákalli fólks sem fann sig í þeirri stöðu að óska þess að missa heimili sín til þess eins að losna við óbærilega óvissu. Þetta er mikilvægt mál sem mun breyta miklu fyrir fjölda fólks en það leysir ekki allan vanda. Þetta er, eins og hér hefur komið fram, eitt skref af mörgum. Ástæðan fyrir því að við erum að taka þessi mál eitt skref í einu er vegna skorts á heildarsýn, skorts á sviðsmyndum sem rétt hefði verið að teikna upp fyrir fram. Þetta er óvenjuleg staða. Fólk horfir upp á eignir sínar verða verðlausar á einni nóttu án þess að vera ónýtar. Samstaðan hér á þinginu er algjörlega frábær og hún er augljós þótt útfærslur geti verið ýmsar. Það er augljóst að við erum öll á sama máli um að hjálpa fólki í þessari stöðu.


Ræðumaður: Gísli Rafn Ólafsson

Virðulegi forseti. Rétt eins og frumvarpið sem við ræddum hér rétt áðan hefur þetta frumvarp, þar sem við öll hér inni, þvert á flokka, höfum komið saman og unnið gífurlega gott starf saman, að sjálfsögðu verið þannig að það eru ekki allir sáttir vegna þess að allir vilja auðvitað reyna að gera eins vel og hægt er. Við í samstarfshópnum komumst að ákveðnu samkomulagi til að ná þverpólitískri sátt. Ég fagna því að við getum gert slíkt hér inni. Þessi sátt og þessi þverpólitíska vinna er búin að halda áfram. Ég tel það af hinu góða og ég treysti því og trúi að þetta frumvarp verði samþykkt hér í kvöld þannig að við eyðum óvissu fyrir stóran hóp Grindvíkinga í kvöld. Því miður verða einhverjir að falla milli skips og bryggju en ég treysti því að við vinnum saman að því að bjarga þeim aftur á þurrt land.


Ræðumaður: Þórhildur Sunna Ævarsdóttir

Virðulegi forseti. Hér er á ferðinni gríðarlega mikilvægt mál sem við höfum unnið að hörðum höndum í hv. efnahags- og viðskiptanefnd að klára hratt og vel. Það tekur til ákveðins afmarkaðs hluta fasteigna í Grindavík og býður uppkaup innan þriggja ára og það er innan þriggja ára vegna þess að samkomulag náðist um það innan nefndarinnar að framlengja þennan forgangsrétt. Það var líka ákveðið að framlengja umsagnarfrestinn til að fá þetta úrræði. Það er bara mjög vel og ég vil hrósa nefndinni fyrir að hafa tekið vel í þær ábendingar sem fram komu. Þingflokkur Pírata styður þetta mál heils hugar en við gerum athugasemdir við þá leið sem er valin til þess að fjármagna þetta úrræði. Við hefðum viljað fara aðra leið í þeim efnum en teljum auðvitað fullt tilefni til þess að fjármagna þetta úrræði, svo að það komi algerlega skýrt fram aftur. Þar sem ég er búin á tíma, herra forseti, leyfi ég mér bara að fagna þessu frumvarpi aftur og þakka nefndinni fyrir gott samstarf.


Ræðumaður: Þórhildur Sunna Ævarsdóttir

Virðulegur forseti. Hér er komið að ákvæðinu sem ég vísaði til áðan varðandi endurgreiðslur. Þar stendur í 9. gr., með leyfi forseta:

„Ef aðili sem fengið hefur rekstrarstuðning samkvæmt lögum þessum greiðir út arð, kaupir eigin hlutabréf eða ráðstafar með öðrum hætti fé til eigenda sinna, öðruvísi en í formi launa eða til samræmis við skuldbindingu sem stofnað var til fyrir 7. febrúar 2024, fyrir 1. maí 2025 skal hann endurgreiða þann rekstrarstuðning sem hann hefur fengið.“

Þetta ákvæði er enn þá alveg óbreytt frá því að frumvarpið var lagt fram en það þyrfti að framlengja það um ársfjórðung í samræmi við í raun gildistíma úrræðisins og tímann sem fólk hefur til að sækja um úrræðið. Það verður sem sagt gert á eftir til að gæta samræmis, enda finnst mér ekki eðlilegt að frestur eða skilyrði um að greiða sér ekki út arð gildi í þrjá ársfjórðunga, það virkar frekar skakkt.


Ræðumaður: Björn Leví Gunnarsson

Forseti. Smá aðvörunarorð og kannski hvatningsorð til bæði samstarfsnefndarinnar og ráðherra. Það er ákveðin vinnuregla hjá okkur Pírötum þegar við samþykkjum einhver svona neyðarúrræði, það þarf að boða til einhverra kosninga og það þarf að ákveða eitthvað strax, að þá höldum við kosningar sem eru stuttar, bara einn dagur, en erum síðan með staðfestingarkosningu sem fer eftir venjulegri þinglegri meðferð. Ég held að það eigi dálítið við hérna. Þó að það sé verið að lengja fresti um tvo mánuði þá má það ekki vera einhvers konar gálgafrestur til að ganga á fyrir uppfærslu á þessu máli í framhaldinu. Ég held við ættum að ganga strax í það að búa til eða skipuleggja eitthvert mál sem er varanlegra á einhvern hátt til þess að við séum ekki alltaf að lenda í því að fá mál inn á núll einn og þurfum að afgreiða þau á núll einni. Þetta er bara smá hvatning til að huga strax að því að gera þetta betur þó að það sé núna gefinn tveggja mánaða aukafrestur.


Ræðumaður: Arndís Anna Kristínardóttir Gunnarsdóttir

Forseti. Ég tek undir það sem hér hefur verið sagt. Eins og hefur verið bent á þá nær þetta mál ekki utan um alla og er kannski ekki ætlað að gera það. Því er ætlað að vera eitt mikilvægt skref í þessu ferli og við erum sannarlega að taka eitt skref í einu vegna þess að það var kannski ekki unnið nógu vel að því að teikna upp mismunandi heildarsviðsmyndir í upphafi. En engu að síður ber að fagna því að það er samstaða um þessi mál hér. Samstarfið hefur gengið vel og ég ætla að taka undir það að ég fagna því að við séum að klára þetta hérna í dag og fagna þeim breytingum sem hafa verið gerðar nú þegar á málinu.


Ræðumaður: Þórhildur Sunna Ævarsdóttir

Virðulegur forseti. Ég fagna því að þetta mál sé að klárast og að samstarfið hafi verið svona gott í nefndinni. Við náðum samkomulagi um að framlengja þetta úrræði þannig að það gildi lengur, sömuleiðis að framlengja umsóknarfrestinn. Ég er líka mjög ánægð með að það var brugðist skjótt við athugasemd sem ég hafði hérna í 2. umræðu um að það þyrfti líka að framlengja tímann sem fyrirtæki geta ekki greitt sér út arð sem nemur þessari lengingu á úrræðinu, bara til þess að hafa þetta allt samræmt. Ég vænti þess að við afgreiðum hér á eftir þessar atkvæðagreiðslur út úr nefndinni um breytingartillögu þess efnis. Ég vil taka undir það sem komið hefur hér fram. Mér finnst að við eigum eftir að taka utan um atvinnulífið í Grindavík með heildstæðari hætti og veit að nefndin mun taka til starfa við það verkefni strax að lokinni kjördæmaviku og ég held að við séum nokkuð samhljóma um að hæstv. fjármála- og efnahagsráðherra komi fyrir nefndina sem allra fyrst að lokinni kjördæmaviku til að fara yfir frekari áætlanir í þessa veru.


Ræðumaður: Gísli Rafn Ólafsson

Virðulegi forseti. Þetta er eitt af þeim málum sem kom inn í samstarfsnefndina í tengslum við Grindavík og það er búið að vera mjög gott þverpólitískt samstarf um þetta mál sem ber virkilega að þakka fyrir, allt frá ráðherra yfir í alla flokka sem hafa unnið vel að þessu. Það er alveg satt, eins og hv. þm. Oddný G. Harðardóttir benti á, þetta er ekki nóg. Við þurfum að vera vakandi yfir því að halda áfram að styðja við bakið á fyrirtækjum í Grindavík. Ég treysti því og trúi að sú frábæra samstaða sem hefur verið hingað til um þau mál haldi áfram. Ég veit að við Píratar erum tilbúin til að vinna í því með öllum hinum flokkunum.


Ræðumaður: Björn Leví Gunnarsson

Forseti. Ég segi já við þessari breytingartillögu. Við Píratar erum einmitt með frumvarp til þess að heimila það og að löglegt verði að fella niður námslán. Þetta fellur nákvæmlega þar undir. Það er nefnilega mjög skrýtið að með velflest önnur lánaform geta aðstæður komið upp sem heimila það að fella niður lán. Einhverra hluta vegna er á námslánum, vegna veikinda, örorku eða hvað sem það er, ekki heimild hjá Menntasjóði námsmanna til að fella niður lán af neinni ástæðu. Það er í rauninni mjög undarlegt að hafa ekki einu sinni heimildina til þess. Aðstæðurnar sem slíkar geta verið mismunandi og kannski ekki réttlætanlegar, stundum réttlætanlegar, en þegar þær eru réttlætanlegar má það ekki einu sinni. Ég segi já.


Ræðumaður: Arndís Anna Kristínardóttir Gunnarsdóttir

Forseti. Ég fagna þessum breytingum sem við erum að gera með þessu frumvarpi. Þetta er gríðarlega jákvætt skref. Það hefur verið mér ánægja að fylgjast með þessu embætti umboðsmanns skuldara og þessum lögum um greiðsluaðlögun frá því að þau voru sett fyrir nokkrum árum síðan í kjölfar hrunsins. Sjálf sat ég í kærunefnd greiðsluaðlögunarmála um árabil og held ég hafi sjaldan séð úrræði sem mér hefur þótt virka jafn vel til að aðstoða fólk í erfiðri stöðu. Ég fagna þessum breytingum, sem eru löngu tímabærar, og vildi bara koma því á framfæri hér.


Ræðumaður: Björn Leví Gunnarsson

Forseti. Eitt af því sem ég hef gagnrýnt dálítið í fjárlagaferlinu undanfarið er þessi skortur á því að við fáum að sjá valkostagreiningar. Í lögum um opinber fjármál eru grunnstoðirnar í því hvernig við eigum að vinna okkur í gegnum bæði fjármálaáætlun og fjárlög þær að það sé kostnaðarmat, ábatagreining og valkostagreining þar sem hinir mismunandi valkostir eru kostnaðar- og ábatametnir, og svo að fá að sjá forgangsröðunina. Ekkert af þessu er í núverandi umfjöllun um fjármálaáætlun. Það var reynt í fyrstu fjármálaáætluninni, þar kom einn dálkur á eftir hverri stefnumótandi ákvörðun stjórnvalda þar sem var yfirleitt ekki fyllt inn í kostnaðarmatið en á einstakra stöðum kom: 500 milljónir. Svo voru næstu 20 reitir tómir og svo kom: 100 milljónir. Þetta var greinilega svo erfitt að þetta hvarf út úr næstu fjármálaáætlun, það var bara hætt að reyna. Staðan á þessu, að skoða alla möguleika og komast að því hvað henti best efnahagslega, byggðalega og frá öllum sjónarhornum — við erum því miður ekki þar enn þá. Við ættum að vera þar en við fáum ekki einu sinni að reyna.


Ræðumaður: Björn Leví Gunnarsson

Herra forseti. Ég þakka fyrir að minna mig á þetta. Við erum líka komin að þolmörkum hvað varðar innviði. Það er hin svokallaða innviðaskuld. Það að minnka framkvæmdir og viðhald og ýmislegt svoleiðis gengur því ekki. En við eigum í erfiðleikum með það líka. Kannski eru einhverjar framkvæmdir sem er hægt að seinka. Það kæmi mér núll á óvart ef titillinn á þeirri seinkun yrði: Þjóðarhöll seinkað. Því miður, það er dálítið þannig. Það væri hægt að leita erlendis varðandi uppbyggingu á húsnæði á svipaðan hátt og var gert eftir Eyjagosið, ekki endilega þannig að það verði fjármagnað hér, kannski fjármögnun á erlendum mörkuðum t.d., eitthvert byggingarfyrirtæki sem fjármagnaði sig bara erlendis kæmi inn með verðmætin. Það væri öðruvísi innspýting á fjármagni í íslenskt hagkerfi. Á móti því fara náttúrlega út greiðslurnar á þeim lánum. Ég veit ekki hversu gerlegt það er út af gengisáhættu o.s.frv., en það væri einn séns. Það eru möguleikar í stöðunni, hversu gerlegir þeir eru veit ég ekki af því að við höfum einfaldlega ekki aðgang að þeim gögnum. Þetta er hugmynd sem væri kannski hægt að skoða.


Ræðumaður: Björn Leví Gunnarsson

Forseti. Ég skrifaði ekki undir nefndarálit meiri hluta fjárlaganefndar, aðallega af því að mér finnst þurfa að skoða betur efnahagsstjórnina á bak við það hvernig þessar aðgerðir eru fjármagnaðar. Ég er sammála því að það þarf að fara í þessar aðgerðir en það skiptir máli hvernig við fjármögnum þær. Út frá þeirri forsendu styð ég málið en við komum ekki til með að styðja fjáraukann sem slíkan á þeim forsendum.

Við höfum talað um sértækar mótvægisaðgerðir og í andsvarinu áðan var talað um t.d. að draga saman einhvers staðar. En við erum í þeirri stöðu að það er búið að tala um það, ég veit ekki í hversu mörg. ár að gera hitt og þetta hagkvæmara fram og til baka og skera niður hingað og þangað og alls konar loforð um sameiningar og ég veit ekki hvað og hvað og svo gerist bara lítið sem ekkert í því. Því miður held ég að ástæðan fyrir því sé sú að það er einmitt búið að skera við nögl nokkurn veginn hvar sem er. Það er talað um að við séum komin að þolmörkum í velferðarkerfinu. Þá hlaupum við upp til handa og fóta og það er allt rosalega erfitt og við verðum að bregðast alveg gríðarlega mikið við. En við erum komin að þolmörkum í heilbrigðiskerfinu líka, við erum komin að þolmörkum í menntakerfinu líka, í húsnæðismálum, við erum komin að þolmörkum í löggæslu. Hvar erum við ekki komin að þolmörkum? Og hvað er þá gert? Það er hlaupið upp til handa og fóta af því að við erum komin að þolmörkum í verndarkerfinu en ekki þegar við erum komin að þolmörkum í heilbrigðiskerfinu eða löggæslu. Nei, það er búin að vera áralöng bið eftir því að gera eitthvað í því álagi sem þar er vegna t.d. skorts á húsnæði fyrir hjúkrunarheimili, þessum svokallaða fráflæðisvanda. Hann er búinn að vera hérna allan tímann sem ég hef verið á þingi og stór orð hafa fallið um hvernig eigi að leysa þetta vandamál, það sé rosalega slæmt, en lausnin virðist vera að það þurfi að einkavæða þetta. En ekki má einkavæða þessa aðgerð, ég efast um að það sé eitthvað sem nokkrum dytti í hug. Ríkið verður að koma og redda þessu. Ríkisstjórnin verður að koma og kaupa öll húsin, æðislegt, það er ekki hægt að einkavæða það. Það er nefnilega ekki hægt að einkavæða allt.

Þegar allt kemur til alls þurfum við að skoða stóru myndina. Það er tiltölulega einfalt og augljóst hvað þarf að gera til að koma til móts við þennan bráðavanda hjá íbúum Grindavíkur, nákvæmlega hvernig er hægt að nálgast allar mögulegar aðstæður fólks sem eru mjög fjölbreyttar. Ég bað um minnisblað í efnahags- og viðskiptanefnd þegar ég var þar í afleysingum, að við myndum fá útlistun á þessum mörgu ábendingum sem við höfðum fengið vegna mismunandi aðstæðna fólks, að við myndum bara fá það fyrir framan okkur á blaði að það væru þetta margir sem væru með húsnæði og að borga leigu, það væri svona meðalálag og þess háttar, þetta margir væru með annað húsnæði sem þeir leigðu börnum sínum. Það eru nokkur svoleiðis dæmi varðandi Búmenn og þess háttar sem eru með góðar tölur yfir það en almennt séð erum við ekki með heildaryfirsýn yfir það hvernig húsnæðisstaðan er í Grindavík, sem er pínulítið áhugavert. Þess vegna er þetta svigrúm gefið í löggjöfinni, til að hægt sé að koma til móts við mismunandi aðstæður. Það býður upp á ákveðna geðþóttaákvörðun um það hver fær og hver fær ekki, sem er ástæðan fyrir því að ég myndi vilja fá yfirlit yfir það hver staðan er, allar kvartanirnar sem hafa komið og hverjir munu fá — bara lista: Hérna eru svona aðstæður, eins og hefur verið talið hérna upp, hérna eru eldri hjón sem ætluðu að minnka við sig en eru að leigja börnum sínum þangað til þau ætla síðan að flytja. Þau fá ekki uppgreidda minni íbúðina sem er kannski skuldlaus og fullar skuldir á stærri íbúðinni og koma þá miklu verr út. Hvernig verður glímt við það vandamál? Hvernig verður sú staða leyst á sanngjarnan hátt? Gefa svör við því fyrir fram en ekki eftir á.

Hérna á þingi erum við að ýta á já-, nei- eða sitja hjá-takka. Við erum að sýna sannfæringu okkar. Til þess að vita hvað við erum að kjósa um þurfum við að fá það á blaði. Við þurfum að fá að vita hver áhrif þess að greiða þessu atkvæði verða áður en við greiðum atkvæði. Maður myndi halda að það væri augljóst. Annars erum við að gefa frá okkur valdið. Fjárveitingavaldið er hérna, löggjafarvaldið er hérna en ef við vörpum því bara frá okkur og segjum: Þið reddið þessu bara, framkvæmdarvald, hvað þá? Erum við þá ekki í frekar slæmri stöðu þegar allt kemur til alls?


Ræðumaður: Björn Leví Gunnarsson

Forseti. Þó að verið sé að segja að kannski verði þessi 30 milljarða kr. aukaheimild ekki notuð, sem er verið að veita í þessu fjáraukalagafrumvarpi, og minnst á að við séum með 200 milljarða heimild sem muni kannski bara duga þá er samt verið að bæta því við, ofan á það sem 200 milljarðarnir áttu að dekka og áttu að vera svona ákveðið öryggisspil til að grípa í til þess að verja gjaldeyrissjóðinn og ýmislegt svoleiðis. Þannig að þó að nákvæmlega þessi 30 milljarða heimild verði ekki notuð þá er þetta samt 30 milljarða viðbót við álagið á 200 milljarðana sem voru settir inn upphaflega. Þess vegna þarf að bæta við svigrúmi upp á 30 milljarða sem annars hefði ekki þurft. Hæstv. fjármálaráðherra hefur talað um að hún hafi ekki viljað fara í sértæka skattheimtu eða eitthvað því um líkt til þess að álagið myndi ekki lenda á fyrirtækjum og heimilum. En aðhaldssemi eða ekki aðhaldssemi ríkisfjármálanna, þ.e. þegar Seðlabankinn lækkar ekki vexti eða jafnvel hækkar vexti eða lætur þá standa í stað lengur en ella hefði verið, lendir líka á öllum heimilum og fyrirtækjum. Munurinn er bara sá að það lendir, miðað við forsendur stýrivaxta, á öllum heimilum og fyrirtækjum á meðan ríkisstjórnin er með það vald að geta beint álaginu á ákveðinn stað í efnahagskerfinu þar sem er helst þensla. Það getur Seðlabankinn ekki. Það er það sem mér finnst vanta í efnahagsstjórn ríkisstjórnarinnar þessa dagana, það er ekki verið að horfa á álagspunktana og hjálpa til við að létta á þeim.


Ræðumaður: Björn Leví Gunnarsson

Forseti. Annar fjáraukinn á árinu. Það er verið að tala um að það þurfi að endurskoða ríkisfjármálaáætlunina sem kemur mér ekkert á óvart, nákvæmlega ekki neitt. Við erum farin að sverfa aðeins nærri ríkisfjármálastefnu meira að segja líka. Maður veltir því fyrir sér, kannski er það ekki tímabært með þessu frumvarpi endilega, að fjárlaganefnd þarf held ég að huga dálítið efnahagsstefnunni sem er undirliggjandi í þessum auknu útgjöldum. Núna sagði ráðuneytið að aðhaldsstig ríkisfjármála væri orðið í rauninni hlutlaust samkvæmt þeirra mati. Það var áður sagt að það væri tæknilega aðhaldsstig en það var það í raun og veru ekki. Það er eiginlega búið að varpa allri efnahagsstjórn á Seðlabankann. Ríkisstjórnin er bara í svona nóló-leik einhvern veginn, að bregðast við og engar ákvarðanir eru teknar hvað efnahagsstjórn varðar. Mig langaði því aðeins að leita til formanns fjárlaganefndar og spyrja hvort við ættum ekki að fara í smá efnahagsstjórnareftirlitshlutverk hérna eftir kjördæmaviku.


Ræðumaður: Gísli Rafn Ólafsson

Frú forseti. Já, við erum að ræða fordæmalaust frumvarp. Mig langar að byrja ræðu mína í þessu máli á því að þakka hið góða samstarf sem hefur verið um þetta mál alveg frá upphafi. Það var búin til sérstök þverpólitísk samráðsnefnd sem vann með ráðuneytinu að gerð þessa frumvarps og það var unnið af mikilli fagmennsku og það var hlustað á athugasemdir okkar, fulltrúa þingflokkanna, sem komum þarna inn. Það skipti engu máli hvort athugasemdirnar komu frá þingmanni úr þingmeirihluta eða minni hluta, þær voru teknar til umræðu og ef þær áttu sér stoð voru þær teknar inn og frumvarpsdrögunum breytt.

Við ræddum að sjálfsögðu marga hluti í þessari samstarfsnefnd. Einn var til að mynda við hvað ætti að miða, hvort það ætti að miða við brunabótamat eða annað og hversu hátt hlutfallið af brunabótamati ætti að vera. Það var ánægjulegt að sjá að það var hægt að ná þverpólitískri samstöðu um við hvað ætti að miða og að sú viðmiðun væri það þak sem hægt væri að hafa, að teknu tilliti til allra þeirra þátta sem þarf að taka til skoðunar. Það er að sjálfsögðu alltaf hægt að spá í hvort sú prósenta sé nóg. Að sjálfsögðu hefðum við öll viljað helst að hún væri 150% en því miður er það nú þannig að við þurfum að vera raunsæ og við þurfum að passa að jafnræðis sé gætt. Þess vegna töluðum við okkur niður á og náðum samkomulagi um þetta. Það sýndi sig innan samráðsnefndarinnar að við vorum til í að taka umræðurnar, vorum til í að fá gögnin og fá skilninginn á því hversu langt væri hægt að ganga.

Mig langar líka að þakka efnahags- og viðskiptanefnd fyrir að hafa tekið þetta mál hratt en samt vel í gegnum nefndina. Það er ekki auðvelt að taka slík mál með hraði í gegnum nefnd og passa á sama tíma að allt gangi upp. Við sáum það hér fyrr í dag þar sem ein dagsetning gleymdist í öðru frumvarpi. En sem betur fer stöndum við vel saman og ég veit að nefndin mun hittast í sirka tvær mínútur til að klára það mál. Við þurfum að passa okkur á að flýta okkur ekki of hratt.

Það er samt þannig með þetta frumvarp að það nær ekki utan um alla, því miður. Helst hefðum við viljað getað tekið utan um alla Grindvíkinga eins og segir í 1. mgr. 1. gr. frumvarpsins, með leyfi forseta:

„Markmið laga þessara er að verja fjárhag og velferð íbúa í Grindavíkurbæ í ljósi óvissuástands vegna jarðhræringa með því að gefa einstaklingum í bæjarfélaginu kost á að losna undan þeirri áhættu sem fylgir eignarhaldi íbúðarhúsnæðis í bænum.“

Þetta eru góð og göfug og stór markmið en því miður náum við ekki að verja fjárhag allra og hjá einhverjum mun velferðin því miður versna. Það er líka alveg ljóst að sumir munu standa áfram í óvissu. Það er mjög mikilvægt að við séum einungis hér að stíga fyrsta skrefið í þessu máli, við séum ekki að segja: Nú erum við búin að bjarga Grindvíkingum, takk fyrir og góða nótt. Nei, þetta er fyrsta skrefið. Ég treysti því að það góða samstarf sem verið hefur hingað til haldi áfram og við finnum líka lausnir fyrir þá sem falla á milli skips og bryggju í þessum málum. Því miður verður óvissutími þeirra lengri en við munum þrýsta á það, og ég trúi því að aðrir sem voru með mér í samráðsnefndinni og eru þar enn haldi áfram að þrýsta á að það fólk komist út úr óvissunni líka.

Það hefur verið talað um að lögaðilar séu ekki hér undir. Það er að sjálfsögðu eitthvað sem þarf að skoða og sérstaklega tel ég að það þurfi að skoða þá lögaðila sem eru með atvinnustarfsemi í Grindavík. Eins og kom fram í umræðum hér fyrr í dag þá tengist þetta mjög. Ef þú átt t.d. atvinnuhúsnæði í Grindavík og íbúðarhúsnæði, viltu þá selja íbúðarhúsnæðið ef þú veist ekki hvað verður um atvinnuhúsnæðið? Þetta þurfum við að tækla. Það er ánægjulegt að nefndin geri breytingartillögu sem gefur fólki tíma út þetta ár til að taka þá ákvörðun vegna þess að það gefur okkur líka tíma til að taka ákvarðanir um atvinnuhúsnæði og aðra aðila sem falla á milli skips og bryggju. Ég held að það sé mikilvægt að við hugsum ekki bara með okkur að við skoðum það í haust. Nei, ég treysti á það að efnahags- og viðskiptanefnd og ef með þarf samstarfsnefndin um Grindavík haldi okkur við efnið strax núna og byrji þessa vinnu og setji hana áfram í algjöran forgang innan nefndarinnar.

Það er annað í þessu frumvarpi sem hefur mikið verið bent á, þ.e. skilyrði um lögheimili. Mér þykir erfitt að samþykkja lög þar sem það er ekki nógu skýrt hversu auðvelt eða hversu sveigjanlegt það er að víkja frá því skilyrði. Í frumvarpinu segir í 3. mgr. 1. gr., með leyfi forseta:

„Heimilt er að víkja frá skilyrði um lögheimili ef tímabundnar aðstæður skýra að viðkomandi hafi ekki verið með skráð lögheimili í íbúðarhúsnæðinu.“

Hvað þýða tímabundnar aðstæður? Þetta finnst mér einum of loðið. Það er minnst á þetta í greinargerðinni, að þarna eigi, hvað eigum við að segja, ekki að taka mjög þröngt á þessari skilgreiningu. En ég er alltaf hræddur við það þegar slíkt er gert og ef stjórn þessa félags sem mun kaupa þessi hús fer alveg eftir laganna bókstaf þá gæti þetta verið of takmarkandi. Ég ætla að vona það þegar kemur að því máli að nefndin kalli aðila sem fyrst á sinn fund, eftir að þetta er allt saman komið í gang, og fái hreinlega upplýsingar um það hversu margir séu að fá neitun vegna lögheimilisákvæðisins. Ég treysti því að það verði gert því að við viljum hafa þetta sveigjanlegt og við viljum tryggja velferð þessara íbúa.

Það er líka annað í þessu frumvarpi sem hefur verið bent á og þarf að leysa sennilega í næstu atlögu okkar að því að bjarga þeim sem eiga þarna húsnæði. Það geta verið dæmi um það að fólk eigi tvær eignir, til að mynda hafi það byggt húsnæði sem það ætlar að flytja í, t.d. til að minnka við sig en sé ekki búið að flytja og veðin eru öll á gamla húsinu. Á það þá að fá greitt fyrir húsið sem er enn í byggingu? Hvað ef fólk byggði minni íbúð til að flytja í eftir nokkur ár, með börnunum sínum að búa þar, byggðu þá íbúð skuldlaust en eru með veðið á gamla húsinu og tapa núna eigin fénu sem það átti? Það þarf að finna þessi dæmi, sérstaklega fólk sem á kannski tvær eignir. Ég er ekki að tala um einhverja sem eiga 10–15 eignir heldur þá sem eiga tvær eignir, eins og mér skilst að sé ekkert óalgengt, foreldrar hafi verið að hjálpa börnum sínum að koma undir sig fótunum, oft með því að setja veðið á sitt hús, byggja annað eða kaupa. Við þurfum að skoða dæmin um fleiri en eina eign dálítið vel.

Það hafa líka komið fram endurtekið í næstum flestum ræðum og andsvörum dæmi um fólk sem eru nýlegir kaupendur, fólk sem hefur kannski verið að kaupa á síðustu þremur, fjórum árum þar sem eigið féð í húsinu hefur minnkað vegna hárra vaxta og verðbólgu, fólk sem kom inn undir reglunni um fyrstu kaup og veðsetti sig þar af leiðandi hærra. Það geta verið dæmi um að fólk komi einfaldlega með neikvætt eigið fé út úr þessari lausn, sem er alls ekki það sem við viljum. Ég vona að þessi hópur verði í framhaldinu, rétt eins og lögaðilarnir, skoðaður sérstaklega. Það ætti ekki að vera erfitt að fá tölulegar upplýsingar um slíkt og hreinlega finna út úr því hvað þarf að gera til þess að sá hópur komi ekki illa út.

Það var ánægjulegt að heyra hér á undan talað um hversu margir eru farnir í að fá endurmat á brunabótamati. Ég held að það geti hjálpað einhverjum þar sem fasteignamatið og kannski lánin voru hærri en brunabótamatið. Okkur var sagt að það væru um 27% þar sem það gilti og vonandi að það hækki að einhverju leyti hjá mörgum.

Mig langar líka að taka undir það sem hefur verið nefnt hér um 1. mgr. 6. gr. frumvarpsins. Þar stendur, með leyfi forseta:

„Ráðherra getur ákveðið að ráðstafa fjármunum úr Náttúruhamfaratryggingu Íslands til félags skv. 2. mgr. 2. gr. til að efla eiginfjárstöðu þess, að hámarki 15 milljörðum kr., með heimild í fjárlögum eða fjáraukalögum. Við ákvörðunina skal gætt að því að slík ráðstöfun taki mið af rekstri og skuldbindingum stofnunarinnar.“

Það kom einmitt fram í umsögn frá náttúruhamfaratryggingu að þetta gengi ansi hart að stofnuninni og gæti haft áhrif á það hversu auðvelt það verði fyrir hana mögulega að endurtryggja sig áfram. Það er líka í þessu frumvarpi fjallað um það að þeir sem eiga hús sem náttúruhamfaratrygging á að bæta geti selt það félaginu og félagið síðan átt kröfu til baka á náttúruhamfaratryggingu. Það kom dálítið vel fram í umsögn náttúruhamfaratryggingar að það þarf að horfa á endurgjald, þ.e. þegar verið er að selja síðan þessar eignir eða ráðstafa þeim, þegar vonandi allt er hætt í Grindavík og við vitum hvar má búa og hvar er öruggt að vera. Þegar þetta fjárfestingarfélag sem verður búið til selur eignirnar þá fari eitthvað af því aftur inn í náttúruhamfaratryggingar. Svo þurfum við að passa það að í næstu fjárlögum komi eitthvað af þessu eigin fé, sem er núna tekið til þess að bjarga Grindavík, aftur inn í náttúruhamfaratryggingar.

Að lokum langaði mig bara að nefna það að við tölum mjög oft um það að hér sé um fordæmalausa aðgerð að ræða. Það er svo sannarlega þannig að ég held að engu okkar hafi dottið í hug að við þyrftum að fara að tala um frumvarp eins og þetta þegar við buðum okkur fram til Alþingis. En við þurfum líka að hafa í huga að allt sem við gerum núna, allt sem við erum að samþykkja núna, er fordæmisgefandi og mun þar af leiðandi gilda fyrir aðra sem lenda í náttúruhamförum hér í framtíðinni. Þannig að við skulum vinna vel en vinna hratt og standa saman eins og við höfum gert hingað til.


Ræðumaður: Þórhildur Sunna Ævarsdóttir

Virðulegur forseti. Ég þakka hv. þingmanni fyrir svarið. Ég hef svo sem bara eina stutta spurningu í seinna andsvari sem snýr að framhaldinu. Hv. þingmaður talaði um að fylgjast með framvindu þessa máls en ég held að við þurfum líka að hafa augun opin fyrir stærra neti sem við getum kastað utan um fleiri þætti þegar kemur að Grindavík. Ég hef minnst á hér í ræðum mínum í dag að mér þætti eðlilegt að hæstv. fjármála- og efnahagsráðherra kæmi fyrir nefndina strax að lokinni kjördæmaviku til að fara yfir hvaða vinna er í gangi í fjármálaráðuneytinu gagnvart t.d. atvinnuhúsnæði og öðru sem hv. þingmaður sagðist hafa vonir um að væri í vinnslu, sem mér finnst gefa til kynna að hann sé álíka óviss og ég hvort sú vinna sé í gangi yfir höfuð eða ekki. Þannig að mér finnst mjög mikilvægt að fá hann fyrir nefndina og ég myndi vilja heyra frá hv. þingmanni hvort hann styðji ekki þá beiðni.


Ræðumaður: Þórhildur Sunna Ævarsdóttir

Frú forseti. Ég þakka hv. þingmanni fyrir sína framsögu og fyrir samstarfið í nefndinni og tek undir þakkir hans til Grindvíkinga sem hafa komið með mikilvægar og góðar ábendingar til okkar og aðstoðað okkur við vinnslu málsins í nefndinni. Mig langar að spyrja hv. þingmann út í þessa undirliggjandi hugmyndafræði hjá samráðshópnum varðandi það að nota brunabótamat til viðmiðunar. Þó að brunabótamat sé að jafnaði hærra heldur en fasteignamat í Grindavík gefur það augaleið að það er ekki alltaf þannig. Við höfum svo sem mikið verið að ræða um það og það hefur heyrst líka frá mörgum Grindvíkingum að ein leið sé ekki endilega að fara að passa fyrir alla og mikilvægt að við höfum fjölbreytt úrræði og þar fram eftir götunum. Þess vegna velti ég fyrir mér hvers vegna ekki er farin sú leið að búa til einhverja aðeins fleiri anga heldur en þessa einu leið, í ljósi þess sem við höfum verið að sjá, sérstaklega þegar kemur að t.d. fyrstu kaupendum eða fólki sem á lítið eigið fé, að það komi jafnvel verr sett út úr þessu heldur en það fór inn í þetta — og hvort hv. þingmaður hafi ekki áhyggjur af því og hvort það þurfi ekki að grípa til þeirra aðgerða. Mér skilst að þessu gæti verið öfugt farið með allt að 30% af þessum eignum sem eru undir, hvort ekki sé eitthvað til í því að það þurfi fleiri en eina nálgun í þessum efnum.


Ræðumaður: Þórhildur Sunna Ævarsdóttir

Virðulegur forseti. Við ræðum hér frumvarp til laga um kaup á íbúðarhúsnæði í Grindavík og ég vil byrja á því að þakka hv. efnahags- og viðskiptanefnd fyrir samstarfið í þessu máli sem hefur verið gott. Þó að ég hafi á endanum komist að þeirri niðurstöðu að ég myndi ekki vilja vera á nefndaráliti meiri hluta nefndarinnar þá tel ég samt að vinnan innan nefndarinnar hafi verið til mikillar fyrirmyndar í mikilli tímaþröng. Mér fannst vel tekið við öllum beiðnum um gesti og annað slíkt og ég væri til í að sjá þessi vinnubrögð ástunduð í fleiri málum, svo ég geti sagt það líka.

Þegar kemur að frumvarpinu sjálfu þá er hér um ótrúlega mikilvægt réttlætis- og hagsmunamál að ræða fyrir Grindvíkinga og ég styð það heils hugar að ríkið fari í það að kaupa upp eignir af þeim sem það vilja, kaupa upp íbúðarhúsnæði af þeim íbúum Grindavíkur sem það vilja og að þar með sé tekin yfir þessi áhætta og ákveðinni óvissu eytt. En eftir stendur að það eru nokkur atriði sem mér finnst ekki svarað eða ekki brugðist rétt við. Ég áttaði mig á að það myndi ekki nást samstaða um þær athugasemdir mínar innan nefndarinnar og mér fannst ekki fullnægjandi að vera með fyrirvara varðandi þessi atriði heldur ákvað ég frekar að vera ekki með á nefndarálitinu, þó að ég geri ekki ráð fyrir öðru en að ég styðji meginatriði þessa frumvarps.

Í fyrsta lagi finnst mér mikilvægt að koma inn á það afmarkaða gildissvið sem gildir um þetta frumvarp, að þetta taki bara á mjög afmörkuðum hluta af þeim fasteignum sem eru í Grindavík og skýringar sem gefnar hafa verið á því hvers vegna það er og skýringarnar sem gefnar hafa verið á því hvers sé að vænta varðandi allar hinar eignirnar. Þá ber að segja að þetta frumvarp nær einungis utan um heimili fólks með örfáum undantekningum, þ.e. fasteignir þar sem fólk á lögheimili, og svo eru mjög takmarkaðar undanþágur. Þarna er talað um dánarbú og þarna er talað um að viðkomandi hafi ekki átt lögheimili í fasteign vegna ákveðinna aðstæðna sem eru frekar þröngar miðað við mismunandi aðstæður sem geta verið uppi gagnvart fasteign.

Gott og vel, ég skil markmiðið með að fókusa núna bara á heimili fólks og það að tryggja að fólk geti komið sér upp þaki yfir höfuðið og í raun og veru er verið að búta niður stóran, stóran pakka sem þarf að fara í til að afgreiða allt það og allar þær afleiðingar sem þessar jarðhræringar í kringum Grindavík og í Grindavík hafa haft í för með sér. En mér finnst miðað við það ekki vera nógu skýrt að það standi til að gera eitthvað með hinar eignirnar. Mér finnst ekki hafa komið skýr svör um að það sé í burðarliðnum, að það sé verið að vinna það. Mér finnst hafa komið svona: Já, kannski, mögulega ef við erum í aðstöðu til þess. Ég á svolítið erfitt með að fólk sé skilið eftir algerlega í óvissu um hvort það verði eitthvað meira gert en þetta þegar kemur að öllum hinum fasteignunum. Ég ætti auðveldara með að vera með á þessu nefndaráliti ef það lægi t.d. ljóst fyrir að það væri vinna í gangi til að ná utan um allt hitt sem á eftir að afgreiða, en það bara liggur ekki ljóst fyrir og mér hafa ekki fundist koma skýr svör í þeim efnum fram að þessu. Þannig að þetta er eitt atriði, vegna þess að ég tel ótrúlega mikilvægt að ná utan um atvinnuhúsnæði í bænum, að ná utan um fasteignir sem eru kannski fasteign tvö hjá einstaklingum eða fasteign þrjú jafnvel. Ég er kannski aðallega að hugsa um t.d. fólk sem hefur keypt eign fyrir börnin sín til að búa í og það eru heimili þeirra, barnanna, og ekkert liggur fyrir um hvort þau fái nýtt heimili. Miðað við það að foreldrarnir eru enn þá fastir með lánið í Grindavík og eignina í Grindavík er hún væntanlega töluvert verðminni en hún var áður en allt þetta fór af stað og fólk  í algerri óvissu með hvort það sé einhvern veginn hægt að fara í það aftur að koma fasteign undir fjölskylduna, undir börnin. Eins og við vitum og þekkjum er fasteignamarkaðurinn hér ansi grimmur og þess eðlis að það er mjög erfitt fyrir sérstaklega ungt fólk að komast inn á fasteignamarkaðinn ef það á ekki fjölskyldu, foreldra sem geta stutt það við að koma sér inn á fasteignamarkaðinn.

Þetta er auðvitað óbærileg staða, virðulegi forseti, vegna þess að þetta gefur til kynna að það sé komin upp sú staða í okkar samfélagi að það sé töluverð stéttaskipting þegar kemur að lífsgæðum, að þú hafir ekki öruggt húsaskjól og sért jafnvel föst á mjög hvikulum og oft glötuðum leigumarkaði vegna uppruna þíns, vegna þess hverjir foreldrar þínir eru. Ég tel að við séum nú flest í þessum sal sammála um að við viljum ekki að samfélagið okkar sé þannig að tækifæri þín í lífinu og geta þín til þess að koma þér upp framtíðarheimili eigi allt sitt undir því að þú eigi foreldra sem geta hjálpað þér með það. Það er ekki sanngjarnt samfélag.

Þetta atriði situr svolítið í mér og líka varðandi atvinnuhúsnæði. Þá er ég sér í lagi að hugsa um fjölskyldufyrirtæki og smærri fyrirtæki sem eru kannski með svo gott sem allt sitt undir í þessu atvinnuhúsnæði og eru enn þá í fullkominni óvissu um hvað verður um það og hafa ekki fengið, að mér vitandi, nein svör um hvort yfir höfuð stendur til að bæta þeim það tjón. Ég átta mig á því að það er enn þá óvissa um hvort það sé hægt að nýta þetta húsnæði eða ekki en það á alls ekki við í öllum tilfellum, eins og hefur verið komið inn á í þessari umræðu. Með suma atvinnustarfsemi í Grindavík liggur alveg fyrir að það er ekkert hægt að sinna henni neitt í nálægri framtíð. Ef fólkið er ekki í Grindavík eru ekki forsendur fyrir atvinnurekstri, sumum hverjum a.m.k., í Grindavík. Ég myndi t.d. vilja sjá einhvers konar nýsköpunarstyrki eða styrki til atvinnulífsins til að koma upp starfsstöð annars staðar og til þess jafnvel að fara í annars konar rekstur ef það er það sem viðkomandi einstaklingar vilja eða finnst skynsamlegra eftir atvikum.

Þetta eru allt atriði sem á eftir að svara og mér finnst verra að við séum að ganga svona frá borði með þessi mál, sem er vissulega frábært að við séum að afgreiða og sé rík sátt um að afgreiða og að þetta hafi gengið allt mjög vel, en að við séum samt að ganga inn í eitthvað sem almenningi finnst örugglega að vissu leyti vera frí, sem er rétt því að þingið verður náttúrlega ekki að störfum í kjördæmaviku sem felur í sér að þingmenn fara í kjördæmin að tala við kjósendur, og við vitum svo ekkert hvernig við höldum áfram með þetta. Ég átta mig á því að hér eru margir stjórnarliðar jafnt sem stjórnarandstöðuþingmenn búnir að koma upp og segja að við ætlum að vera á vaktinni og fylgjast áfram með og bregðast við o.s.frv. ef þörf krefur, en mér finnst í þessu tilviki þörfin vera augljós og ekki búið að gera nóg til að mæta þeirri þörf. Ég set kannski punktinn við þessar hugleiðingar mínar hér vegna þess að ég þarf líka að einbeita mér að öðrum efnisatriðum þessa frumvarps og þetta var um eitthvað sem er ekki í þessu frumvarpi en mér finnst að ætti að vera þar. En allt í lagi.

Annað sem ég geri athugasemdir við varðandi þetta frumvarp er fjármögnunin á því. Ég hef komið inn á það í nokkrum andsvörum og umræðum hér og meira að segja líka í óundirbúnum fyrirspurnum við hæstv. fjármálaráðherra fyrr í dag að mér finnst flókið, og ég er ekki alls kostar sátt með þá leið sem ríkisstjórnin velur til að fjármagna þessar aðgerðir. Það sem ég vil taka fram alveg í upphafi er að ég er fullkomlega sammála því að það eigi að fjármagna þessar aðgerðir og mér finnst algjörlega sjálfsagt að ríkissjóður fjármagni þessar aðgerðir, svo við höfum það algerlega á hreinu. Það er ekki að þannig að ég, svo við tökum frekar venjulega til máls, tími ekki þessum pening. Það er engan veginn þannig heldur miklu frekar það að ég set spurningarmerki við það hvaðan peningarnir eru teknir.

Í fyrsta lagi finnst mér athugunarvert að við séum að veita ráðherra heimild til að taka allt að 15 milljarða út úr náttúruhamfaratryggingarsjóði, eitthvað sem ég veit að sjóðurinn er heldur ekki alls kostar sáttur með. Það sást skýrt á umsögn sjóðsins sem ég er nú ekki með hérna fyrir framan mig þannig að ég get ekki vitnað beint í hana, en svo maður endursegi þá kom þar fram að með þessari ráðstöfun væri  í raun verið að breyta grundvallarfyrirkomulagi þessa sjóðs sem á að bæta beint tjón af völdum ákveðinna náttúruhamfara, eins og eldgoss, snjóflóða og annarra hluta. Með því að taka peninga út úr sjóðnum væri því eðli málsins samkvæmt verið að veikja getu sjóðsins eða burðarþol hans til að takast á við framtíðaráföll. Þá var sömuleiðis tilgreint að með því að veikja eigið fé sjóðsins væri líklega verið að gera það að verkum að það yrði dýrara fyrir sjóðinn að semja við alþjóðlega endurseljendur eða sem sagt alþjóðlega tryggingarsjóði sem náttúruhamfaratryggingarsjóður semur við til að baktryggja sig og gerir það á hverju ári. Ég er ekki viss um að neinum sé greiði gerður með því að hækka kostnaðinn sem náttúruhamfaratryggingarsjóður verður fyrir af því að reka starfsemi sína með því að hækka iðgjöldin sem náttúruhamfaratryggingarsjóður þarf að borga til annarra tryggingafélaga, sem eru alþjóðleg tryggingafyrirtæki, og með því að veikja eigið fé sjóðsins.

Það kemur fram í greinargerð með frumvarpinu að eigið fé sjóðsins sé 60 milljarðar og nú þegar er sjóðurinn búinn að reikna sér til að það séu a.m.k. 10 milljarðar og mögulega og líklega fleiri milljarðar sem eigi eftir að bæta í kjölfar atburðanna sem heyra beint undir það lögbundna hlutverk sjóðsins að bæta tjón sem honum ber að bæta. Ef við tökum 15 milljarða til viðbótar af eigin fé sjóðsins þá sitja eftir 30 milljarðar og það gefur augaleið að ef síðan verður eitthvert annað óvænt áfall, og kannski ekki einu sinni svo óvænt miðað við aðstæður, þá gæti það veikt enn frekar stöðu sjóðsins. Það eina sem við höfum í hendi með að það verði eitthvað gert til að bæta sjóðnum þetta eru leiðbeiningar í nefndaráliti, sem er góðra gjalda vert og mjög gott að það komst inn í nefndarálit að ráðherra séu gefin skilaboð frá nefndinni um að fara í að vinna að framtíðarfjármögnun sjóðsins, sömuleiðis að nefndin ætli sér að taka fyrir, bara eins fljótt og verða má, hugsanlegar lagabreytingar sem styrkja fjármögnunargetu sjóðsins og eigið fé, t.d. með því að fella niður skyldu félagsins til að borga fjármagnstekjuskatt sem er auðvitað mjög sérstakt að hann þurfi að gera miðað við formatið á þessum sjóði. Það er gott og vel, en ég hef áður séð fyrirmæli og áætlanir í nefndarálitum verða að nákvæmlega engu. Ef það er ekki skrifað skýrt í lögin t.d. að náttúruhamfaratryggingarsjóður fái endurgjaldið af nýtingu þessara fasteigna eða umsýslunni með þeim o.s.frv. til baka þegar að því kemur og sömuleiðis varðandi bæturnar, að náttúruhamfaratryggingarsjóður þurfi ekki að leggja út fyrir bótum þegar það er búið að taka pening á móti úr sjóðnum sjálfum án þess að það sé gert upp, þá höfum við enga fullvissu fyrir því að það verði staðið við það. Þótt það sé auðvitað góðra gjalda vert að það séu þarna fyrirheit um það er ekkert sem tryggir þetta annað en orð á blaði. Þetta eru ekki lögin í landinu og það vekur líka áhyggjur.

Að öðru leyti vil ég ekki hætta þessari tölu minni án þess að taka líka jákvæðar hliðar á frumvarpinu fyrir og jákvæðar breytingar sem hafa orðið á því. Mér finnst mjög mikilvægt að við erum að lengja frestinn sem fólk hefur til að ákveða hvort það vilji selja fasteignina sína til áramóta í ljósi þeirrar óvissu sem er uppi og í ljósi þess að það eru ekki enn komin svör t.d. varðandi það hvað verður gert með atvinnuhúsnæði og annað. Líka bara að gefa fólki ráðrúm og tíma til að jafna sig eftir öll þessi áföll sem hafa dunið yfir. Sömuleiðis held ég að það sé mjög mikilvægt að það hafi náðst samstaða um það innan nefndarinnar að framlengja forgangsréttinn eða þennan forkaupsrétt og aðgang að því að geta mögulega keypt eignina aftur eða jafnvel leigt hana úr tveimur árum í þrjú. Mér finnst það mjög mikilvægt og að við höfum að sama skapi ákveðið að halda endurskoðunarákvæðinu í tveimur árum þannig að það sé einhver fyrirvari á því hvort þetta framlengist eða hvernig það verður. Mér finnst það mjög góð breyting.

Það að búseturétthafar hafi verið teknir inn í þetta frumvarp er líka alveg frábært vegna þess að ríkisstjórnin skildi það einhvern veginn eftir í þessu frumvarpi, sagði að hún sæi alveg sjónarmið fyrir því að þetta ætti að eiga við um búseturétthafa en gerði ekkert í því, setti þetta bara inn í greinargerð. Það er því gott að þingið og nefndin hafi tekið það upp á sína arma. En ég er ekki alls kostar sátt við þá nálgun sem var valin og það er önnur ástæða fyrir því að ég er ekki með á nefndarálitinu. Þetta er frekar sérstakt kerfi, búseturétthafakerfið, og þarna er fólk kannski búið að bíða lengi eftir að komast inn í þetta kerfi og búið að leggja mikið á sig til að ávinna sér einhverja stöðu í því. Núna erum við að bjóðast til að kaupa fólk út, sem er vel, en þar með erum við líka eiginlega að henda því út úr þessu búseturétthafakerfi. Mér finnst það miður og hefði frekar viljað fara leið sem varðveitti stöðu þeirra innan þessa kerfis þannig að hægt hefði verið að koma til móts við Búseta eða Búmenn, sem eru þarna með nokkra tugi eigna, og hjálpa þeim að viðhalda sambandinu við fólkið sem bjó í þessum eignum. Ég hefði viljað sjá aðeins meiri vilja til að koma til móts við það sjónarmið af því að það er ákveðið val að fara inn í þetta kerfi. Það getur líka verið vegna þess að viðkomandi hefur ekki efni á því að leggja út fyrir útborgun eða vill bara af hugmyndafræðilegum ástæðum vera í þessu kerfi frekar en að eiga fasteign. Það geta verið margar mismunandi ástæður fyrir því og þarna erum við í raun að segja: Þú færð hérna þessa peninga en svo er ekkert vitað hvort þú komist aftur inn í Búseta. Vegna þess hvernig það er allt saman ákvarðað og farið út úr því þá þarftu, held ég, að fara bara aftast í röðina til að komast inn í kerfið aftur og svo er einhvers konar lotterí í kringum það. Það er svolítið flókið að afgreiða þetta svona og ég held að það hefði verið hægt að gera það í betra samræmi við að fólk geti haldið sig áfram inni í þessari hugmyndafræði.

Ég hefði viljað taka aðeins ítarlegri umræðu um nokkur önnur atriði í þessu frumvarpi en ég læt það liggja milli hluta, vegna þess að tíminn líður, virðulegur forseti, hvort ég komi aftur upp í aðra ræðu. Við sjáum bara til. En að öllu þessu sögðu þá lýsi ég því enn og aftur yfir að ég styð þetta frumvarp þrátt fyrir að ég geri athugasemdir við hvernig það er fjármagnað. Ég þakka bara fyrir að við höfum náð að gera þetta svona hratt og vel og þakka aftur fyrir gott samstarf í nefndinni sem var með miklum ágætum við mikinn hraða. Eins og ég segi eru nokkur atriði sem ég tel að hefði farið betur á að hafa öðruvísi og þar af leiðandi lýsti ég mig ekki sammála nefndaráliti meiri hlutans.


Ræðumaður: Gísli Rafn Ólafsson

Frú forseti. Það má ekki hækka skatta af því að það er jú eitt af kosningaloforðum Sjálfstæðisflokksins að hækka ekki skatta en á sama tíma hækka þau hin og þessi gjöld. Kannski er spurning hvort við þurfum ekki bara að hætta að tala um bankaskatt og tala um bankagjöld. Þá er kannski hægt að ná einhverju í gegn.

Mig langaði í seinna andsvarinu að tala um efni sem kom einnig fram í annarri ræðu sem er hvort við séum að halda nógu vel utan um fyrstu kaupendur eða þau sem hafa nýlega keypt sér. Ég vil ekki endilega tala um fyrstu kaupendur heldur vil ég tala um fólk sem hreinlega, eins og allir fyrstu kaupendur, þurfti að spenna bogann ansi hátt til þess að geta komið undir sig húsnæði og gat gert það í Grindavík á lægra verði en annars staðar, fólk sem, eins og hefur verið bent á, gæti átt erfitt uppdráttar í þessari lausn vegna þess að það tapar sínu litla eigin fé sem það hefur lagt þarna inn. Mig langaði að heyra aðeins í hv. þingmanni hvað hún teldi að væri hægt að gera sérstaklega fyrir þennan hóp. Ég veit að í samráðsnefndinni, sem við sátum bæði saman í og sitjum enn, ræddum við fyrstu kaupendur og sem betur fer tilkynnti fjármálastöðugleikanefnd Seðlabankans í morgun að það mun fyrir Grindvíkinga gilda eins og fyrir fyrstu kaupendur þegar kemur að veðhlutfalli og slíku. Er það nóg? Eða hvað þurfum við að gera fleira fyrir þennan ákveðna hóp?


Ræðumaður: Gísli Rafn Ólafsson

Frú forseti. Ég þakka hv. þingmanni fyrir ræðuna. Mig langaði aðeins að byrja á að snerta á því sem hv. þingmaður endaði á, þ.e. áhrifum á húsnæðiskerfið og verðbólgu og annað í sambandi við þetta. Nú vitum við að við þurfum að fara í þessar aðgerðir og við erum held ég öll sammála um að það verði að fara í þessar aðgerðir. En við erum kannski ekki öll sammála um hvaða leiðir eigi að fara í að fjármagna þessar aðgerðir. Það er ansi erfitt að ákveða það þegar um jafn háar upphæðir er að ræða og þessar. Það er búið að nefna ýmsar leiðir. Það er búið að nefna erlendar lántökur, það er búið að nefna innlendar lántökur, það er búið að nefna það að hækka einhver gjöld, iðgjöld og annað, sem ég myndi bara kalla skattahækkun í dulbúningi, nú eða hækka skatta. Mig langaði að spyrja, af því að ég veit að hv. þingmaður hefur verið mikil baráttukona fyrir heimilin í landinu og sérstaklega tekið hart á því núna undanfarin tvö ár þegar hafa verið háir vextir og há verðbólga: Hvaða leiðir myndi hv. þingmaður telja að væru til þess fallnar að hækka ekki verðbólgu og vexti almennt á sama tíma og við tryggjum að við stöndum við bakið á Grindvíkingum, sem ég veit að hv. þingmaður er algerlega sammála mér um?


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni fyrir svarið, þetta er sannarlega fróðlegt. Það sem er svo sérstakt við þessar aðstæður sem við erum í núna, eins og hefur verið bent á, er að þetta er t.d. ólíkt þeim aðstæðum sem við lentum í í Covid. Þótt sannarlega hafi verið gríðarleg óvissa þar þá var hún annars eðlis en núna að því leytinu til að við höfum kannski minni ástæðu til að ætla að þetta líði hjá eftir hálft ár eða eitt ár og nokkra vissu um að svo verði ekki, þó að auðvitað vonum við að þegar aðeins lengra líður fram verði þetta í lagi. En óvissan er mikil.

Hin spurningin sem mig langaði til að beina til hv. þingmanns varðar aðra gagnrýni sem hefur komið fram á þetta mál, og hv. þingmaður nefndi sömuleiðis, og það er þetta skilyrði um lögheimili. Ef ég skil það rétt voru rökin fyrir því að setja það skilyrði fyrst og fremst þau að ætlunin sé að byrja á því að bjarga heimilum fólks þar sem það býr. Það sem mig langar til að spyrja hv. þingmann að, og ég er kannski að fara fram á að hún dragi fram einhverja spákúlu, er: Hefur hv. þingmaður trú á því að það verði gengið lengra samt sem áður? Þarna er náttúrlega verið að taka fyrsta skrefið. Hver heldur hv. þingmaður þá að næstu skref verði og hefur hún raunverulega trú á því að þau komi fljótlega?


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni fyrir ræðuna. Mig langaði að byrja á því einmitt að árétta það, sem kom fram svo sem líka í máli hv. þingmanns, að þrátt fyrir að það sé greint á um tiltekin útfærsluatriði í þessu máli og fleirum sem eru hér til umræðu þá er alveg ljóst að það er gríðarleg samstaða um það að grípa til aðgerða og ég held að það sé mjög mikilvægt að halda því til haga. Mig langar að spyrja hv. þingmann út frá því sem hún hefur nefnt hér í dag, en nú er samkvæmt þeim viðmiðum sem búið er að komast að niðurstöðu um miðað við 95% af brunabótamati. Hv. þingmaður nefndi að hún hefði frekar viljað sjá 98% og mig langar svolítið til að spyrja því að einhverju leyti skortir mig skilning á því hvernig þessir hlutir ganga fyrir sig almennt, þessar hamfaratryggingar og annað er eitthvað sem ég er að setja mig inn í fyrsta skipti eftir þessar hamfarir í Grindavík. En spurningin er samt sem áður einföld: Hvers vegna ekki 100%? Nú hef ég skilið svokallaða sjálfsáhættu eða sjálfsábyrgð þegar kemur að tryggingum með þeim hætti að það sé talið eðlilegt að fólk beri einhverja ábyrgð á því að hlutur þeirra verði fyrir tjóni og þá er svolítið horft til þess að með athöfnum okkar og öðru getum við kannski dregið úr og aukið líkurnar á því að hlutirnir verði fyrir tjóni. En þarna erum við með eitthvað sem er algerlega úr höndum fólks. Þannig að ég velti svolítið fyrir mér bara almennt grunnrökunum fyrir þessari sjálfsábyrgð, og þakka hv. þingmanni fyrir fram fyrir að leiða mig í sannleikann um þetta.


Ræðumaður: Þórhildur Sunna Ævarsdóttir

Virðulegi forseti. Ég tek bara heils hugar undir með hv. þingmanni, það er á okkar ábyrgð. Mig langar samt að venda aðeins kvæði mínu í kross og spyrja út í frumvarpið sjálft og þá fjármögnunarleið sem er valin á því. Það er eitthvað sem hefur vafist fyrir mér. Aðalástæðan, ein af þeim, fyrir því að ég er ekki með á nefndaráliti meiri hlutans er að mér finnst fjármögnunarleiðin sem er valin vafasöm. Ég veit að við hv. þingmaður eigum það sameiginlegt að hafa áhyggjur af verðbólgunni og því hvað ríkisstjórnin skilar mikið auðu í baráttunni við verðbólguna. Nú er það svo að fjármögnunin á þessum aðgerðum felst annars vegar í náttúruhamfaratryggingarsjóði, og þó að ég eigi í erfiðleikum með það skulum við bara láta það liggja milli hluta núna, og hins vegar í 30 milljarða lántöku ríkissjóðs. Ég velti fyrir mér hvort hv. þingmaður deili þeim áhyggjum, þótt við séum kannski ekki sammála um hvaðan peningarnir ættu annars að koma, að það að taka lán fyrir þessari aðgerð akkúrat á þessum tímapunkti sé ekkert sérlega skynsamlegt með tilliti til verðbólgunnar. Erum við ekki þá að auka peningamagn í umferð og er þetta ekki þensluhvetjandi frekar en letjandi? Það kemur meira að segja fram í greinargerð með frumvarpinu að þetta þýði að ríkisfjármálin verði hlutlaus gagnvart verðbólgunni, eins og þau eru búin að vera bara meira og minna frá því að þessi ríkisstjórn tók til starfa samkvæmt seðlabankastjóra. Það er eins og það sé ekki hægt að sjá að hér væri leið til að slá á þensluna eða draga saman seglin, ef það er frekar hugmyndin, þótt ég aðhyllist það síður, í staðinn fyrir að fara í lántöku og meiri útgjöld á þann hátt ásamt því svo að ætla að fara að veikja burðarþol Náttúruhamfaratryggingar Íslands, algerlega burt séð frá því að ég styð auðvitað heils hugar að þessum peningum sé eytt. Það er bara spurning um hvaðan þeir koma, úr hvaða vasa.


Ræðumaður: Þórhildur Sunna Ævarsdóttir

Virðulegi forseti. Ég vil þakka hv. þingmanni fyrir framsöguna og fyrir sitt álit hér. Þar eru bara margir góðir punktar sem ég get tekið heils hugar undir. Ég hef mikið verið að velta fyrir mér öðrum húseignum í Grindavík, þ.e. húseignum í eigu einstaklinga sem þeir hafa kannski verið að leigja út eða hafa ekki átt lögheimili í og sem falla ekki undir þetta frumvarp. Mér finnst allsendis óljóst hvort ríkisstjórnin ætli sér að taka á því í einhverjum komandi frumvörpum. Við vorum að ræða áðan þegar við ræddum fyrra frumvarpið að mér þætti óljóst hvort það yrði yfir höfuð komið til móts við eigendur íbúðarhúsnæðis í Grindavík og þá finnst mér enn þá óljósara hvort það eigi að gera eitthvað gagnvart fólki sem á fasteign tvö eða þrjú. Mér finnst því gott að sjá þessar breytingar sem hv. þingmaður leggur til til taka utan um þennan hóp líka. Í ljósi þess hvað mér hefur fundist fátt um svör þegar ég er að reyna að fá fram hvað standi til næst varðandi alla hina sem eru skildir eftir í þessum úrræðum sem við erum að ræða hérna í dag þá hallast ég meira og meira að því að vilja ganga lengra heldur en gert er. Mér finnst eins og það standi mögulega bara jafnvel ekki til, af því að það fást engin svör um það. Ég átta mig á því að stundum vill fólk bara fara varlega og ekki lofa upp í ermina á sér en það finnst mér þá gefa til kynna að það sé einhver efi um að það eigi yfir höfuð að gera eitthvað í þessu, sem veldur mér auðvitað áhyggjum. Mér finnst einmitt mjög mikilvæg þessi réttlætistaug sem gengur í gegnum þetta nefndarálit hjá hv. þingmanni þegar kemur að yngri kaupendum og því hvernig þau eru verst sett með brunabótamatinu. Ég vildi bara þakka hv. þingmanni fyrir að vekja athygli á því vegna þess að ég held að þetta sé mikið réttlætismál á milli kynslóða.


Ræðumaður: Þórhildur Sunna Ævarsdóttir

Virðulegi forseti. Ég þakka hv. þingmanni fyrir svarið. Það var svolítið djúpt á þessu, að finna þennan kafla sem ég var að vísa í sem vakti ákveðnar áhyggjur hjá mér, en þetta er á bls. 21 í frumvarpinu fyrir ofan kafla 6.5. Þar stendur, með leyfi forseta:

„Eignasafn NTÍ, án endurtrygginga, nam tæplega 60 milljörðum kr. fyrir jarðhræringarnar í Grindavík. Mögulegt fjárframlag frá NTÍ hefur óneitanlega áhrif á viðnámsþrótt sjóðsins gagnvart frekari áföllum.“ — Og nú kemur setningin sem ég hnýt um: „Að svo miklu leyti sem skynsamlegt er talið að byggja sjóðinn upp að nýju, komi til fjárframlags frá honum, þá má líta á fjárframlög frá sjóðnum sem ígildi fjárframlaga úr ríkissjóði.“

Ég er að reyna að lesa á milli línanna hvað þessi setning þýðir nákvæmlega en mér finnst eins og það sé verið að gefa í skyn að mögulega sé ekki talið skynsamlegt að byggja sjóðinn aftur upp að nýju eftir að við höfum tekið úr honum jafnvel allt að 15 milljarða, fyrir utan tjónið sem hann er nú þegar að bæta. Ég velti því fyrir mér hvort þetta sé réttur skilningur, hvort það sé verið að velta því fyrir sér hvort það sé skynsamlegt að byggja þennan mikilvæga sjóð upp að nýju eður ei.


Ræðumaður: Þórhildur Sunna Ævarsdóttir

Virðulegur forseti. Ég vil þakka hv. formanni efnahags- og viðskiptanefndar fyrir framsöguna á nefndaráliti meiri hluta efnahags- og viðskiptanefndar í þessu mikilvæga máli. Ég vil róa á sömu miðum og hv. þm. Oddný Harðardóttir hér á undan mér varðandi fjármögnun á þessu úrræði og byrja á því að ræða um það að nota fjármuni náttúruhamfaratryggingarsjóðs í þetta. Við ræddum þetta töluvert innan nefndarinnar og töluðum um mikilvægi þess að tryggja það að burðarþol sjóðsins væri eftir sem áður sterkt til að takast á við framtíðaráföll, kunni þau að verða. Mér fannst aðeins einn af þeim valkostum sem Náttúruhamfaratrygging Íslands tekur til sem leið til að styrkja framtíðarburðarþol hafa ratað inn í nefndarálitið sem tillaga og hitt kannski meira sem ábending til ráðherra. Annars vegar er rætt um það í nefndarálitinu að það ætti að líta til þess að náttúruhamfaratryggingarsjóður ætti að vera undanþeginn því að þurfa að greiða fjármagnstekjuskatt eins og aðrar sambærilegar stofnanir en þar er ekki minnst á hækkun iðgjaldsins. Ég velti bara fyrir mér hvort formaður sé þar með í raun að vísa ábyrgð á því að taka það til skoðunar yfir á ráðherra eða hvernig það er og hvort honum finnist ekki tilefni til þess að nefndin hafi frumkvæði að því að skoða hækkun iðgjaldsins heilt yfir.

Ég veit ekki hvað ég kemst langt með hinn þáttinn sem snýr að fjárveitingunni, en mér finnst einhvern veginn skína í gegn af greinargerð með frumvarpinu, og ég veit ekki hvort hv. þingmaður hefur einhvern ávæning af því hvort það sé yfir höfuð —  nú vantar mig bara að finna setninguna — ástæða til að vera að byggja upp sjóði NTÍ að nýju.  Ég sá setningu þar og skal finna hana fyrir seinna andsvar. Veit hv. þingmaður til þess að það standi ekki til að byggja sjóði upp að nýju hjá NTÍ?

Ég minni ræðumenn á ræðutímann, hann er takmarkaður.


Ræðumaður: Björn Leví Gunnarsson

Forseti. Það er oft sagt að fæst orð beri minnsta ábyrgð og ég held að það eigi dálítið við í þessum aðstæðum. Ég ætlaði ekki að koma upp í ræðu en bætti mér á mælendaskrá af því að við höfum átt orðastað hér við hv. þingmenn stjórnarinnar, Ágúst Bjarna Garðarsson, Jóhann Friðrik Friðriksson og Steinunni Þóru Árnadóttur, um það hvernig við bregðumst við og búum til áætlanir og sviðsmyndir og þess háttar. Ég skil það vel að stjórnarþingmenn vilji ekki viðurkenna að það hefði verið hægt að grípa betur í taumana og taka skýrari ákvarðanir og gera betri sviðsmyndir o.s.frv. Eitt skýrasta dæmið um það hvernig hlutir hafa misfarist — það hefur ýmislegt gott verið gert, ég dreg ekki neina dul á það, sérstaklega þau viðbrögð sem komið eftir að eitthvað gerðist. Þegar það voru jarðskjálftar, þegar það voru eldgos þá hafa viðbrögðin sem komu í kjölfarið verið mjög góð. Ég hrósa öllum þar og viðbragðsaðilum sérstaklega og það má alveg hrósa ríkisstjórninni fyrir viðbrögðin þar líka og þingheimi fyrir að bregðast vel við tillögum ríkisstjórnarinnar, sem er oft varhugavert og ekkert sjálfsagt af því að þegar við fáum þannig aðstæður að þingmál koma hratt inn og hratt í gegnum þingið, þá kostar það oft sitt, það eru gerð ákveðin mistök og það bara kostar.

Það eru nokkur dæmi um að gera hefði mátt betur, sérstaklega dæmið um heitavatnsleysið í Reykjanesbæ fyrir mánuði síðan eða svo. Eftir jarðhræringarnar í nóvember fékk ríkisstjórnin minnisblað um aðgerðir sem þyrfti að grípa til strax til þess að koma í veg fyrir tjón seinna vegna þess að það er í rauninni bara ein lína sem sér Reykjanesbæ fyrir heitu vatni. Það þyrfti að koma upp kyndingu við Fitjar. Það voru listuð upp ákveðin atriði sem þyrfti að gera, þetta var faglegt mat viðbragðsaðila út af þeim aðstæðum sem mynduðust við eldgosið í nóvember. Það var ekki brugðist við þessu. Ef það hefði verið brugðist við strax og það hefði verið hlustað á fagaðilana strax þá væri mögulegt að það hefði verið — kannski hefði ekki alveg verið búið að klára, hver veit, en það hefði alla vega verið möguleiki á að það hefði verið búið að klára að koma upp kyndingu við Fitjar sem hefði gert það að verkum að ekki hefði orðið heitavatnslaust í Reykjanesbæ í síðasta mánuði. Það finnst mér pínu ámælisvert því að þarna verður að liggja ákveðið áhættumat undir. Ríkisstjórnin fær þarna ráðleggingar um hvað á að gera og leggur í rauninni mat á áhættuna á því sem getur gerst, hvort það eigi að bregðast við eða ekki. Vissulega kostaði það peninga, kostaði 2 eða 2,5 milljarða eða eitthvað svoleiðis í heildina að setja upp slíka aðstöðu. Og jú, það er áhætta í því. En viðbúnaðurinn eða aðstaðan hefði þá verið varanleg í kjölfarið, það er líka fjárfesting að hafa slíkt öryggistæki. Núna er einmitt verið að reyna að koma upp annarri tengingu til að koma í veg fyrir að þetta gerist aftur. Það tekur vissulega lengri tíma, talað um tæpt ár eða eitthvað svoleiðis sem tekur að koma upp þeirri fjárfestingu, sem sagt þeirri byggingu sem er ekki það sama og ef hitt hefði verið gert. Það væri vissulega olíukynding sem er dýr og leiðinleg o.s.frv. en, aftur, það hefði komið í veg fyrir þennan skaða sem varð í Reykjanesbæ.

Þetta er grundvöllurinn að því sem mér finnst stjórnvöld hafa í rauninni hunsað eða vanrækt að leggja fram fyrir bæði alþjóð og fyrir fólk á þessu svæði á skaganum, að segja: Við erum núna í þessum aðstæðum. Í þessum aðstæðum er t.d. ekki skólastarf, það er ekki þessi starfsemi og ekki svona atvinnustarfsemi. Þetta eru aðstæðurnar. Ef þær breytast, ef það kemur gos þarna þá breytast aðstæður og þá tekur við ný sviðsmynd sem við munum ganga strax í. Ef það verður gos annars staðar þá mun verða brugðist öðruvísi við. Það þarf að setja upp þessar mismunandi sviðsmyndir. Ef það gýs aftur á sama stað og gaus í nóvember erum við enn þá með sömu sviðsmynd og við erum með núna. Ef það gýs innan Grindavíkur þá erum við bara út næsta áratuginn. Gera eitthvað því um líkt, að leggja fram þessar áætlanir, þá sýna stjórnvöld að þau eru að hugsa um það hvernig viðbrögðin eiga að verða. Það er fyrirsjáanleiki í því, fyrirsjáanleiki sem er nauðsynlegur til að fólk geti gert áætlanir um hvort það ætli að búa á svæðinu eða hvort það þurfi að gera tímabundnar ráðstafanir varðandi húsnæði eða skólavist eða hvað það er. Er það að hugsa um að koma aftur til Grindavíkur eftir eitt ár, tvö, fimm, tíu ár eða ekki?

Mér finnst þessi svör vanta. Í núverandi aðstæðum þar sem er verið að opna aftur í Grindavík og ef ekkert annað breytist, kvikusöfnun heldur áfram, það gýs einhvers annars staðar en kvikusöfnun heldur áfram, verður þá hægt að hefja aftur skólastarf í Grindavík að lokum? Hversu lengi má svipað ástand og er núna vara til að slíkt sé talið öruggt? Eða verður það aldrei talið öruggt? Það þarf að svara þessum einföldu spurningum í raun og veru. Ég geri mér grein fyrir því að svörin eru ekki einföld en spurningarnar eru einfaldar og það er augljóst að stjórnvöld ættu að svara þessum spurningum. Þetta er það sem ég var að gera athugasemdir við í málflutningi stjórnarþingmanna hérna áðan, um þennan skort á ákvörðunum. Það hafa verið teknar góðar ákvarðanir, það hafa verið teknar slæmar ákvarðanir en það liggur ekki fyrir að stjórnvöld viti í rauninni hvað þau eru að gera nema að bregðast hratt við. Það er það eina jákvæða sem ég hef séð í stöðunni, það er brugðist hratt við þegar náttúruhamfarirnar verða. Það er ekkert annað í boði, að sjálfsögðu ekki. Ég held að allir hérna inni hefðu brugðist svipað við.

Ég er að biðja um framtíðarsýnina, að spilin séu einfaldlega lögð á borðið. Miðað við núverandi aðstæður, hvað gerist þá? Hvað gerist næstu fimm eða tíu árin? Og segja síðan: Við vitum ekki hvort þessar aðstæður verði viðvarandi eða ekki. Ef þær breytast og verða svona, sem gefur fullt af sviðsmyndum en ekkert rosalega margar í rauninni, þá breytast aðstæðurnar, breytast forsendurnar og skilyrðin fyrir því hvort hægt sé að vera með einhverja starfsemi í Grindavík eða ekki. En við fáum þetta ekki. Og bara aftur eins og í Covid þá kalla ég eftir því að stjórnvöld gyrði sig í brók og skili fólki þessum greiningum, skili þinginu þessum greiningum, sýni að það sé verið að gera áætlanir sem hönd er á festandi, þetta sé ekki bara skyndiviðbragðsstjórn þar sem við þurfum að fara í gegnum þetta á handahlaupum. Fyrir jól t.d. var frumvarpið sem innviðaráðherra kom með búið að liggja inni í ráðuneytinu í einhverjar þrjár vikur, ákvörðunin um hvað átti að gera, þangað til að það kom til þingsins sem þurfti svo að afgreiða það á innan við viku, á sama og engum tíma. Það er ekki boðlegt að við séum að vinna þetta svona. Ríkisstjórnin þarf að sýna betur á spilin og sýna hvað er í vinnslu, hverjar framtíðarhorfurnar eru miðað við mismunandi sviðsmyndir. Þannig að ég hvet ríkisstjórnina enn og aftur til að vinna vinnuna sína.


Ræðumaður: Þórhildur Sunna Ævarsdóttir

Virðulegi forseti. Ég þakka hv. þingmanni fyrir andsvarið. Það er vissulega rétt að við þurfum kannski að taka einn bita í einu þegar við erum með fíl af þessari stærðargráðu. En það breytir því ekki að mér hefur fundist mjög mikið tómlæti þegar kemur að því að svara því hvort það standi til að gera a.m.k. eitthvað í þessum málum. Ég velti fyrir mér hvers vegna það sé. Við vitum það líka að þetta eru fyrirtæki sem hafa leitt af sér gríðarlega mikinn arð fyrir samfélagið þannig að mér finnst okkar skylda að gefa einhver svör, þótt ég átti mig á því að það er ekkert rosalega langt síðan í nóvember. En það er samt ansi langur tími að vita ekki hvað verður um atvinnuhúsnæði í bænum eða hvort það fáist einhver stuðningur til að setja upp starfsstöð á nýjum stað eða hvernig sem það nú verður. Maður veit ekkert hvort það verður. Auðvitað er það meiri hlutinn og ríkisstjórnin og sér í lagi fjármálaráðherra sem ræður mestu um það, vonandi í góðu samráði við atvinnulífið í Grindavík. Af þessum sökum þá finnst mér þetta svolítið snúið, þótt auðvitað sé ég mjög ánægð með að við séum að samþykkja þetta frumvarp og er á þessu nefndaráliti rétt eins og hv. þingmaður, en svo förum við bara inn í kjördæmaviku og vitum að það er ekkert að fara að gerast þá og væntanlega koma engin svör í vikunni eftir það heldur og svo líður tíminn. Það sem mér finnst kannski mikilvægast í þessu öllu er að mörg vilja fara að geta ákveðið sig, hvar þau ætli að setjast að, hvernig þau ætli að lifa lífinu  núna og komast út úr þessu óvissuástandi og fara að byggja upp nýtt líf á nýjum stað. Á meðan þetta liggur ekki fyrir þá sitja margir, held ég, bara enn þá pikkfastir í óvissunni og enn þá með sína fasteign í Grindavík og geta ekki ákveðið sig.


Ræðumaður: Þórhildur Sunna Ævarsdóttir

Virðulegur forseti. Ég þakka hv. þingmanni fyrir sína ræðu og fyrir gott samstarf í nefndinni varðandi þetta mál og svo sem líka almennt. Ég vildi ræða aðeins við hv. þingmann um áframhaldandi viðbragð. Ég bara náði því ekki þegar ég hafði einnar mínútu andsvararétt við ræðu hv. þm. Steinunnar Þóru Árnadóttur að bregðast við ræðu hennar gagnvart því sem væri búið að gera fyrir atvinnulífið í Grindavík. Mér fannst hún ekki vera alveg viss um að hún hefði talið upp öll þau úrræði sem nú þegar væri búið að fara í sem tengdust atvinnustarfseminni en ég held einmitt að hún hafi talið þau öll upp, þ.e. að það hafi verið þessi frestun á opinberum gjöldum, launastuðningur og síðan þetta frumvarp. Ég veit ekki til þess, hv. þingmaður kannski man það betur en ég og leiðréttir mig ef mig misminnir, að það séu einhver önnur úrræði sem snúa beint að atvinnulífinu í Grindavík sem við höfum verið að afgreiða hér undanfarið. Ég held ekki. Það er þess vegna sem við erum búin að vera að draga það svolítið inn í þessa umræðu að það þurfi að gera meira og gera betur. Mér finnst mjög mikilvægt að við fáum ráðherra þessa málaflokks strax á okkar fund að lokinni kjördæmaviku til að fara yfir hvað stendur til að gera vegna þess að mér hefur fundist það mjög óskýrt hvort það standi til að koma einhvern veginn til móts við fyrirtæki í Grindavík sem eru með atvinnuhúsnæði þar og þá kannski sérstaklega fjölskyldufyrirtækin sem eru kannski með allt sitt undir atvinnuhúsnæði þar. Ég veit að hv. þingmaður var í þessum pólitíska samráðshóp um Grindavík og velti fyrir mér hvort þessi angi málsins hafi verið ræddur af einhverju viti þar vegna þess að mér finnst algjörlega óskýrt hvort það eigi að gera eitthvað í þessu yfir höfuð. Veit hv. þingmaður eitthvað meira um það heldur en sú sem hér stendur?


Ræðumaður: Gísli Rafn Ólafsson

Frú forseti. Ég þakka hv. þingmanni kærlega fyrir svarið og gott að heyra að það eru miklar umræður innan nefndarinnar. Ég held að hv. þingmaður hafi hitt naglann algerlega á höfuðið hér áðan þegar hún nefndi að við þurfum að fara að taka umræðu og ákvarðanir um framhaldið. Það eru ýmsar sviðsmyndir. Já, það getur byrjað að gjósa í dag, kannski kemur það í miðri kjördæmaviku, kannski eftir kjördæmaviku, hver veit.

Það sem mig langaði að spyrja hv. þingmann um í seinna andsvarinu er: Nú erum við að ganga þetta jákvæða skref sem er mikil samstaða um en hvaða skref telur hv. þingmaður að séu mikilvæg þegar kemur að stuðningi við fyrirtækin? Hver eru næstu skrefin sem við þurfum og verðum að byrja að ræða strax eftir kjördæmaviku til þess að þegar ástandið breytist, þegar eitthvað gerist, við séum ekki alltaf langt á eftir hér í þinginu að koma með svör? Við verðum að fara að hugsa fram í tímann. Alla vega verðum við, hvort sem við erum tilbúin með frumvörp eða eitthvað, að vera búin að ræða þessa hluti vegna þess að bara umræðurnar taka sinn tíma og það er betra að vera búin að taka þær fyrr en seinna. Þannig að seinni spurningin mín er: Hvaða atriði verðum við að taka strax í umræðu um leið og við erum búin að samþykkja þetta?


Ræðumaður: Gísli Rafn Ólafsson

Frú forseti. Mig langaði að byrja á því að þakka hv. þm. Oddnýju G. Harðardóttur fyrir góða ræðu. Það var tvennt sem mig langaði að fá að spyrja hv. þingmann um vegna þess að nú sátum við saman og sitjum enn saman í samráðsnefndinni um Grindavík en eftir að frumvarpið fór þaðan þá fór það inn í efnahags- og viðskiptanefnd og hv. þingmaður situr þar. Það eru tvö atriði sem mér finnst hafa verið svona gegnumgangandi í gegnum margar ræðurnar núna. Annars vegar er það atvinnuhúsnæðið og hvernig það tengist heimilum og slíku. Hins vegar hefur komið fram hér í umræðunni þetta með aukna kostnaðinn fyrir þá sem eru að reyna að halda úti starfseminni einhvers staðar annars staðar. Við höfum kannski ekki verið með nógu mikla umræðu um hvernig verið er að styðja við fólk þar. Mig langaði að heyra hvort þessi tvö mál hefðu verið sérstaklega mikið rædd innan nefndarinnar eftir að frumvarpið kom inn í þingið miðað við þær umræður sem við áttum áður en það kom til þingsins.


Ræðumaður: Þórhildur Sunna Ævarsdóttir

Virðulegi forseti. Ég ætla að bregðast við þessu, að búa til einhvern blæbrigðamun eins og hv. þingmaður kom inn á. Bara til að halda því til haga þá finnst mér vera mjög mikil samstaða í nefndinni um þetta mál. Það sem við erum kannski að gera að umtalsefni er hversu litlu er svarað um allt hitt sem þetta frumvarp nær ekki utan um. Það er auðvitað tækifæri og tilefni til að tala um það hér vegna þess að það heyrir undir þessa nefnd, vegna þess að það er beintengt þessu frumvarpi, vegna þess að við þurfum að ræða um hvað við ætlum að gera fyrir öll hin fyrirtækin og allan hinn reksturinn sem þetta frumvarp nær ekki til. Þess vegna óskaði ég eftir því hér, og ég vona að hv. þingmaður geti tekið undir það með mér, að við fáum hæstv. ráðherra á fund til nefndarinnar strax að lokinni kjördæmaviku til að fara yfir hvaða vinna sé í gangi þegar kemur að t.d. atvinnuhúsnæði, því ég verð að segja það að ef hv. þingmaður veit ekki hvaða vinna stendur yfir og ég veit það ekki, þá vita atvinnurekendur í Grindavík það auðvitað ekki heldur. Það er kannski þessi óvissa — og það er ekki einu sinni búið að segja: Við ætlum að gera eitthvað og það kemur bráðum í ljós hvað það er, það er sirka svona. Á  meðan ekkert slíkt liggur fyrir þá er auðvitað mjög mikil óvissa uppi.


Ræðumaður: Þórhildur Sunna Ævarsdóttir

Virðulegur forseti. Ég vil þakka hv. þingmanni fyrir framsögu sína og fyrir samstarfið í nefndinni. Mér heyrist við öll á svipuðum slóðum sem erum í andsvörum við hv. þingmann varðandi gildissvið þessa frumvarps og umfang þeirra aðgerða sem verið er að bjóða upp á gagnvart atvinnustarfsemi á í Grindavík og hvort ekki þurfi meira að koma til til að takast á við það óvissuástand sem nú ríkir gagnvart fyrirtækjunum í Grindavík.

Hv. þingmaður fór yfir það í framsöguræðu sinni að nú þegar væri í gildi launastuðningur sem beinist kannski einna helst að launafólkinu sjálfu. Síðan erum við með frestun á greiðslu opinberra gjalda sem er auðvitað gott og vel en er samt sem áður bara gálgafrestur, að endingu þarf að greiða þessi gjöld. Síðan erum við með þetta frumvarp sem, eins og hefur komið fram í umræðunni, hefur takmarkað gildissvið. Það tekur t.d. ekki á því hvað verður um atvinnuhúsnæði í Grindavík sem skiptir miklu máli fyrir fyrirtækin í Grindavík og skiptir líka auðvitað miklu máli fyrir heimilin í Grindavík. Eins og ég kom inn á í minni framsöguræðu, og við urðum þess áskynja í umfjöllun nefndarinnar þegar við fengum til okkar gesti, þá er það þannig að oft hangir þetta saman; heimili fólks, hvert það vill flytja, hvað það vill gera og hvað verður um húsnæðið sem það byggði utan um atvinnustarfsemi sína í Grindavík. Við höfum ekki að mér vitandi fengið í raun nokkra hugmynd um hvað bíður þessara fyrirtækja þegar kemur að atvinnuhúsnæðinu eða styrkjum til að koma sér upp starfsstöð annars staðar, alla vega hefur verið afskaplega fátt um svör. Ég velti fyrir mér hvort hv. þingmaður sé meðvitaður um hvort við megum vænta þess að fá skýr svör um þetta einhvern tímann fljótlega  vegna þess að ég held að það sé töluvert erfitt fyrir fólk að vita ekkert en þurfa samt að taka ákvörðun um hvort það vilji kaupa nýtt húsnæði eða ekki.


Ræðumaður: Björn Leví Gunnarsson

Forseti. Það er samt bara verið að taka tímabundnar ákvarðanir . Þingið fer í sumarfrí o.s.frv. og þá er mikilvægt að frestirnir lifi það af. En svo ég gefi dæmi um það: Það er alltaf verið að kvarta yfir því þegar ég segi að það vanti kostnaðarmat, það vanti áhættumat, það vanti forgangsröðun og alls konar svoleiðis, það vanti rosalega margt hvað áætlanagerð varðar, og sagt að það sé svo erfitt að gera nákvæmar áætlanir. En ég er ekki að biðja um nákvæmar áætlanir, ég er að biðja um a.m.k. lágmarksframfærslu í því. Tökum sem dæmi, fyrst það er talað um faglega vinnu, minnisblaðið sem ríkisstjórnin fékk hérna í nóvember, eftir gosið þá, um að tryggja kyndingu í Reykjanesbæ. Það var ekki tekin ákvörðun þá um að tryggja slíka kyndingu. En þegar aðstæðurnar komu síðan upp sem aðilar almannavarna vöruðu við í nóvember    — ef það hefði verið farið strax í að fylgja þeim faglegu ábendingum þá hefði jafnvel ekki verið  kyndingarvandamál í Reykjanesbæ í síðasta mánuði. Það er það sem ég er að kalla eftir. Þetta er ekki fullkominn áætlanagerð, að sjálfsögðu ekki,  en það þarf a.m.k. þá að bregðast við þessu faglega.

Forseti vill minna þingmenn á að ræðutími er ein mínúta í síðari umferð.


Ræðumaður: Björn Leví Gunnarsson

Forseti. Hv. þingmaður talaði um að þetta væri eitt af mörgum málum sem eru fyrir þinginu vegna aðstæðnanna í Grindavík og hv. þm. Jóhann Friðrik Friðriksson talaði um áðan hvernig það væri smám saman verið að vinna upp í þetta púsluspil. Ástæðan fyrir því er að einhverju leyti skiljanleg; það er óvissuástand. En bæði í Covid-ástandinu og núna var maður alltaf að hvetja stjórnvöld til að taka ákvarðanir af því að ákvörðun stjórnvalda, sérstaklega til lengri tíma en bara nokkurra mánaða, eyðir óvissu. Óháð því hvernig málin þróast þá  er bara búið að taka ákvörðunina. Við erum að taka ákveðna stefnu, við erum að taka ákveðin skref. Þau eru tekin. Öryggi fólks er tryggt, sérstaklega ef málin þróast á verri veg því að það er alltaf það sem er síðan verst: Hvað ef verri sviðsmyndin raungerist? Þá þurfum við að hlaupa upp til handa og fóta hérna í þinginu og bregðast við því í staðinn fyrir að það sé bara búið að taka ákvörðunina og við stöndum við hana. Það eyðir óvissunni. Það er alveg erfitt að taka svoleiðis ákvörðun en bæði í Covid og, að mér er finnst, líka  í þessu ástandi núna þá hafa stjórnvöld verið dálítið sein til þessarar ákvarðanatöku. Þegar það er loksins búið að taka ákvörðun, sem er yfirleitt eftir að eitthvað hefur gerst, höfum við alveg verið fljót að hlaupa til og klára, sem er bara mjög jákvætt og mjög mikill stuðningur hjá öllum þingheimi hvað það varðar — en það er einmitt ekki fyrr en eftir að búið er að taka ákvörðun.  Það hversu langur tími líður fram að því að ákvörðun er tekin er það sem ég á í erfiðleikum með.


Ræðumaður: Gísli Rafn Ólafsson

Frú forseti. Hér er um mikilvægt frumvarp að ræða sem við sem sitjum í samráðshópi um Grindavík fengum einmitt að líta á áður en það var lagt inn í samráðsgátt og lagt fram hér á þingi. Við áttuðum okkur á því, rétt eins og hefur verið bent á, að hér væri það nú sennilega þannig að ekki væri hægt að ná utan um alla og það væru göt í þessu frumvarpi sem þyrfti að skoða betur. Það er mjög ánægjulegt að sjá að efnahags- og viðskiptanefnd hefur verið öll samhljóma í þessari vinnu sem er mjög mikilvægt og það er verið að hlusta á hvert annað og það er gott framhald af því sem við höfum séð gerast í samráðsnefndinni um Grindavík. Ég var líka ánægður að heyra hér áðan hv. þingmenn Teit Björn Einarsson og Þórhildi Sunnu Ævarsdóttur horfa á athugasemdir með mjög opnum huga og vera tilbúin að breyta og ég styð tillögu hv. þm. Þórhildar Sunnu Ævarsdóttur um að málið sé tekið örstutt inn í nefndina. Það er meiri bragur á því að þetta sé gert af nefndinni frekar en að einhver einstaklingur, formaðurinn eða einhver, leggi fram breytingu. Það sýnir áfram þann samhug sem við öll hér inni höfum í þessum málum og það mun ekki tefja frumvarpið um nema svona tvær mínútur, myndi ég halda. Ég vona að hv. þm. Jón Gunnarsson muni ekki ásaka mig um málþóf þó að það væru tvær mínútur. — Örugglega, það er tvöfalt meira heldur en var í fundarstjórn forseta í morgun.

Varðandi rekstrarstuðning þá er hann að vissu leyti byggður á þeirri reynslu sem kom af rekstrarstuðningnum á tímum heimsfaraldursins. Það var ánægjulegt á fundum okkar uppi í fjármálaráðuneyti þegar samráðshópurinn var að hittast þar að það var meira að segja tekið tillit til athugasemda Pírata sem höfðu verið gerðar við heimsfaraldursfrumvörpin. Það var tekið tillit til þeirra við gerð þessa frumvarps. Mér þótti það svo merkilegt að ég fór og kynnti þingflokknum mínum það, að það hefði nú bara verið hlustað á okkur. Það er bara nákvæmlega eins og við eigum að gera þetta, það eiga að koma góðar hugmyndir frá öllum og á að taka tillit til þeirra.

Það sem er líka mikilvægt hérna er að við erum að leiðrétta hluti, við erum að reyna að smíða hlutina betur og betur en það er mikilvægt fyrir okkur að átta okkur á því þegar kemur að þessum tímabundnu frumvörpum sem við erum að semja núna vegna náttúruhamfaranna í Grindavík, sem að vissu leyti eru fordæmalausar aðgerðir, að við erum að skapa fordæmi. Við erum að skapa fordæmi fyrir því hvernig tekið verður á náttúruhamförum og afleiðingum þeirra í framtíðinni. Ég held að það sé mjög mikilvægt sem hv. þm. Þórhildur Sunna Ævarsdóttir lagði til áðan, að það sé haldið áfram með þessa vinnu, það sé farið í það að skoða hverjir detti á milli í þessu og hvernig við getum lagað það. Það er stór spurning uppi með atvinnuhúsnæðið. Það kom fram í fréttum í morgun að niðurstöður úr jarðsjám sem búið er að fara yfir sýna að t.d. iðnaðarhverfið austan megin við höfnina er mjög illa farið og það er spurning hvaða áhrif það hefur fyrir þá sem vilja vera með rekstur áfram. Það er líka samspil á milli ef þú ert með atvinnuhúsnæði og með íbúðarhúsnæði. Annað færðu bætt en ekki hitt. Þetta eru allt hlutir sem við þurfum að vinna í á næstu mánuðum, það er mjög mikilvægt þegar við erum búin að taka þessi fyrstu skref sem við erum að taka núna. Um leið og við erum búin með þau, þá þurfum við að halda áfram. Við þurfum að reyna að hugsa í lausnum, sérstaklega þegar kemur að þeim sem falla á milli í þessum lögum. Við erum búin að heyra nokkur dæmi. Við þurfum að fylgja því eftir og skapa lausnir fyrir þá sem falla á milli og við þurfum síðan að taka þessa vinnu áfram. Það verður kannski ekki fyrr en á næsta kjörtímabili en ég hvet hv. þingmenn sem ná kjöri á næsta kjörtímabili að taka reynsluna úr þessu og búa til frumvörp sem virkjast þá þegar svipaðar hamfarir verða og neyðarástand skapast.

Við erum að leggja hér fram og samþykkja frumvarp um rekstrarstuðning mörgum mánuðum á eftir — þeir eru kannski ekki nema þrír, fjórir en í huga Grindvíkinga eru þeir búnir að vera í óvissu í marga mánuði. Ef það er eitthvað sem við þurfum að læra af þessum náttúruhamförum þá er það að við þurfum að eyða óvissunni strax. Við getum gert það með því að nýta reynsluna af þessu í frumvörp og lagaumgjörð sem tekur strax utan um samfélög eins og Grindavík þegar — ég segi ekki ef því það mun gerast, því miður, svona mun gerast þegar þú býrð í landi eins og Íslandi þar sem náttúran fer með miklu meiri völd heldur en nokkurn tíma sú ríkisstjórn sem situr hverju sinni. Þegar hún ræður þurfum við að búa okkur undir það. Við þurfum að átta okkur á því hver kostnaðurinn er við að gera það. Hver er kostnaðurinn við að byggja upp þjóðarsjóð eins og stundum hefur verið nefnt? Við þurfum að eiga fjármagn til þess að tækla svona lagað, við þurfum að hugsa út í það hvernig við ætlum að fjármagna slíkt. Við munum ræða það þegar kemur að uppkaupum á húsunum seinna í dag.

Það er mikilvægt fyrir okkur að hugsa ekki bara um þessar stuttu tímabundnu aðgerðir sem við erum að gera núna vegna þess að við verðum að vera tilbúin miklu, miklu fyrr. Ef það er sú arfleið sem Grindvíkingar koma með hingað inn, að við sem þjóð verðum betur undirbúin undir að takast á við svona náttúruhamfarir í framtíðinni, að taka betur utan um fólkið og fyrirtækin sem verða fyrir náttúruhamförum, þá höfum við unnið vinnuna okkar. En þangað til skulum við halda áfram að læra, skulum halda áfram að hlusta á athugasemdir eins og hefur verið gert hér, sem ég verð að fagna virkilega. Það er ánægjulegt að stjórn og stjórnarandstaða vinna hér sem eitt. Það gerist því miður allt of sjaldan hér inni en þegar það gerist þá ber því að fagna og það geri ég.


Ræðumaður: Þórhildur Sunna Ævarsdóttir

Virðulegi forseti. Ég vil þakka hv. formanni nefndar fyrir andsvarið og fyrir að taka vel í þessa málaleitan mína að rýna í þetta ákvæði. Ég held að ég geri það að tillögu minni hér í ljósi viðbragða formannsins að óska eftir því að málið gangi aftur til efnahags- og viðskiptanefndar til að við getum gert þessa breytingartillögu.


Ræðumaður: Þórhildur Sunna Ævarsdóttir

Virðulegi forseti. Ég vil byrja á því að þakka hv. efnahags- og viðskiptanefnd fyrir gott samstarf í þessu máli. Við höfðum mjög skamman tíma til að afgreiða það og ég hefði viljað hafa lengri tíma til að gera það. Mér finnst almennt erfitt að taka svona stuttan tíma í vinnslu flókinna mála einfaldlega vegna þess að það leiðir oft til mistaka og þá fá ekki  öll sjónarmið  að heyrast. En það liggur mikið við og það kom líka fram eindregin ósk af hálfu þeirra sem komu fyrir nefndina að bíða ekki með afgreiðslu þessa frumvarps heldur klára það, enda er þingið á leiðinni í kjördæmaviku í næstu viku og því hefði það tafið vinnuna töluvert ef það hefði ekki klárast í þessari viku. En það breytir því ekki að þetta var ansi skammur tími sem við höfðum til að vinna þetta mál.

Varðandi efnisatriði frumvarpsins  þá er þetta mjög afmarkað mál að því leytinu til að það nær til fyrirtækja, þ.e.  tekjur skattskylds atvinnureksturs eða sjálfstæðrar starfsemi fyrirtækja sem  voru með fasta starfsstöð í Grindavíkurbæ 10. nóvember 2023 og hafa upplifað tekjufall upp að a.m.k. 40% vegna jarðhræringanna í Grindavík. Það hafa komið fram ábendingar í þó nokkuð mörgum umsögnum, og það er kannski það sem ég var  að leita eftir í andsvörum mínum við hv. framsögumann málsins, að málið nái ekki utan um svo mikið af því tekjufalli eða tapi sem fyrirtækin verða fyrir í Grindavík og hentar ekki öllum fyrirtækjum sem eru með fasta starfsstöð í Grindavík vegna ýmissa þátta. Til að mynda tekur þetta ekki tillit til þess aukna kostnaðar sem það að þurfa að færa sína starfsstöð felur í sér, þess útlagða kostnaðar. Það er  ekki álitið sem beinlínis  tekjutap. Og fyrir þá sem eru ekki með starfsmenn í eiginlegum skilningi þá nýtist þetta ekki heldur, til að mynda þeim sem eru með verktakasamninga eða annað þannig að þeir geta ekki leitað í þetta úrræði. Það er eitthvað sem ég held að sé mikilvægt að nefndin skoði í framhaldinu. En eins og ég segi, þetta er mjög afmarkað mál og það er mjög erfitt að ætla að útvíkka það á svona stuttum tíma svo vel sé af því að þá fyrst fara  mistökin að gerast. Ég ákvað því að það væri frekar mikilvægt að halda nefndinni við efnið og fylgjast vel með. Ég held líka að það sem mörg fyrirtæki á þessu svæði eru að bíða eftir sé meiri langtímasýn á hvað á að gera t.d. gagnvart atvinnuhúsnæði sem er ekki inni í frumvarpinu sem við erum að fara að ræða á eftir varðandi uppkaup á íbúðarhúsnæði í Grindavík. Auðvitað eiga mörg fyrirtæki í Grindavík mjög mikið undir því hvað verður gert við atvinnuhúsnæði og það er ekkert tekið á því í þessu frumvarpi heldur. Þetta undirstrikar kannski bara hvað þetta er afmarkað frumvarp sem ég held þó að sé mjög mikilvægt fyrir mörg fyrirtæki, sérstaklega einstaklinga sem eru í sjálfstæðri starfsemi.

Mér finnst líka mikilvægt að árétta helstu álitamálin innan nefndarinnar varðandi það í hvað þessi stuðningur getur verið notaður. Það voru spurningar uppi um hvort hægt væri  að nota þennan tímabundna rekstrarstuðning til að greiða laun starfsmanna. Það var ekki skýrt fyrir mörgum þeim sem lásu frumvarpið, og ég verð að segja líka fyrir okkur í nefndinni, fyrr en eftir umræðu og yfirlegu. Auk þess var spurt hvort það væri hægt að nota þennan rekstrarstuðning til greiðslu launa. Það er auðvitað bara skiljanlegt þar sem það er líka annað úrræði í gildi um launastuðning og þessu frumvarpi er ekki ætlað að einhvern veginn bæta við það frumvarp eða sem sagt að fyrirtækið geti fengið tvöfaldar greiðslur þegar kemur að launagreiðslum. Það er nú kannski það sem ég er að meina. Þannig að til að taka af allan vafa þá förum við yfir það í nefndarálitinu hvernig þessi tímabundni rekstrarstuðningur sem hér er verið að bjóða upp á nýtist nákvæmlega í launagreiðslur. Það er annars vegar hægt að nota þennan tímabundna rekstrarstuðning í launagreiðslur til að greiða laun sem eru umfram hámarkið sem er í launastuðningsúrræðinu, sem er 633.000 kr., ef ég man rétt. Ef fyrirtæki ákveða að greiða hærri laun  en þetta framlag ríkisins í launastuðningi þá geta þau notað þetta úrræði til að greiða þessi hærri laun, þ.e. bara það sem nær yfir þessi 633.000. Það var mjög mikilvægt að mínu mati að hafa það algerlega skýrt að þetta væri heimilt til að auðvelda fyrirtækjunum sem sannarlega greiða hærri laun en þetta hámark í launastuðningnum að gera það, að þau geti notið stuðnings til að gera það í gegnum þetta úrræði.

Skilyrðin gagnvart því að njóta launastuðningsúrræðisins sem er nú þegar í gildi eru að viðkomandi starfsmenn geti ekki unnið vegna jarðhræringa, þannig að það er ekki fyrir öll fyrirtæki þar sem sum þeirra hafa flutt starfsemi sína eða eru á einhvern hátt að vinna og eru með starfsmenn í vinnu. Þau geta ekki nýtt sér það úrræði af þeim sökum. Þar af leiðandi var líka mjög mikilvægt að koma inn á það í nefndaráliti að það mætti nota þennan rekstrarstuðning til greiðslu launa starfandi starfsmanna fyrirtækja í Grindavík.

Mér finnst bara mjög mikilvægt að koma hingað upp og útlista þetta eins nákvæmlega og ég get og eins skýrt og ég get vegna þess að þetta var bara alls ekki skýrt í nefndinni allan tímann. Þessi útskýring og yfirferð í nefndarálitinu kemur til vegna ábendinga frá Skattinum sem var mjög gott að fá og voru mjög greinargóð samskipti við Skattinn á nefndarfundi og ber að þakka fyrir það.

Ég vil líka víkja að því sem ég benti á í andsvari við hv. framsögumann hérna áðan sem snýr að því að nefndin ákveður að framlengja  gildistíma þessa úrræðis og þar af leiðandi líka umsóknarfrestinn fyrir úrræðið; gildistímann til 1. júní og umsagnarfrestinn til 1. júlí. Ég rak augun í það við fjórðu yfirferð á þessu máli hérna áðan að við þessa tilfærslu gleymdist að færa til skilyrði fyrir því að viðkomandi fyrirtæki megi ekki greiða sér út arð í ákveðinn tíma eftir að stuðningsúrræðinu er lokið. Það er  í 2. mgr. 9. gr. frumvarpsins um endurgreiðslur, vonandi fer ég  rétt með. Þar stendur,  með leyfi forseta:

„Ef aðili sem fengið hefur rekstrarstuðning samkvæmt lögum þessum greiðir út arð, kaupir eigin hlutabréf eða ráðstafar með öðrum hætti fé til eigenda sinna, öðruvísi en í formi launa eða til samræmis við skuldbindingu sem stofnað var til fyrir 7. febrúar 2024, fyrir 1. maí 2025 skal hann endurgreiða þann rekstrarstuðning sem hann hefur fengið.“

Þetta ákvæði held ég að miði algerlega við það að tímabilinu ljúki 1. apríl, eins og lagt var upp með í frumvarpinu, og að umsóknarfresturinn sé til 1. maí, eins og lagt var upp með í frumvarpinu, þ.e. 2024, þannig að fyrirtækjum sé óheimilt að greiða sér út arð í eitt ár eftir að gildistíma úrræðisins lýkur. Nú er það þannig að við erum að framlengja gildistíma úrræðisins  um ársfjórðung,  slétta þrjá mánuði. Þar af leiðandi þætti mér mjög eðlilegt að við myndum líka framlengja þessa kvöð um að ekki megi greiða út arð, kaupa eigin hlutafé o.s.frv., samanber það sem ég var að lesa hérna, eða ráðstafa með öðrum hætti fé til eigenda sinna í ár eftir að gildistíma úrræðisins lýkur. Ár finnst mér ekki langur tími. Mig minnir  alveg  sterklega að það hafi verið tvö ár í úrræðunum sem voru í gildi í Covid. En ég verð þá bara leiðrétt ef ég man þetta vitlaust. Mér finnst það því  ekki sérlega langur tími sem þetta gildir gagnvart ríkisstuðningi sem þessum en finnst það svo sem eðlilegt að það sé  skemmri tími þegar kemur að þessu bráðabirgðaúrræði  en Covid-úrræðunum sem voru auðvitað miklu, miklu umfangsmeiri. En það breytir því ekki að mér finnst skrýtið að þessi endurgreiðsluskylda, ef viðkomandi fyrirtækið greiðir út arð, ætti að gilda bara í þrjá ársfjórðunga en ekki eitt ár eins og lagt er upp með í frumvarpsdrögunum eins og þau voru lögð fyrir þingið.

Það er kannski  það helsta sem ég hef um þetta að segja, fyrir utan auðvitað að það hafa komið fram margvíslegar athugasemdir varðandi takmörkun sem er í þessu frumvarpi á t.d. fjölda þeirra starfsmanna sem þetta getur átt við um og auðvitað líka upphæðina og annað. Það má auðvitað deila um það fram og til baka, en ég upplifði ekki að það væri mikið svigrúm til að vera eitthvað að hnika þessu til en mér fannst aftur á móti komið til móts við flestar aðrar  athugasemdir sem ég hafði við frumvarpið. En það breytir því ekki að auðvitað, svo að ég endurtaki það sem ég sagði áður, nær þetta alls ekki utan um alla þá starfsemi sem er í Grindavík og þann skaða sem hún hefur orðið fyrir.

Ég minntist   líka á þennan  stóraukna kostnað sem fellur til við t.d. bara akstur til og frá vinnu og að þurfa að setja upp nýja starfsstöð og alls konar svona hluti sem leggjast ofan á, og svo auðvitað bara þessi gríðarlega óvissa sem er enn þá uppi um atvinnuhúsnæði í Grindavík og framtíð þess. Ég hef  mikla samúð  og samkennd með fyrirtækjum í Grindavík að vita ekki og hafa ekki fengið skýr svör frá stjórnvöldum um hvað verður um þau hús, hvað verður gert varðandi þær eignir. Mér finnst það alls ekki liggja ljóst fyrir og mér finnst það bagalegt. Það kom einmitt fram fyrir nefndinni að fyrir einyrkja og smærri fyrirtæki, fjölskyldufyrirtæki, þá er kannski stærsta eignin í fyrirtækinu húseignin, atvinnuhúsnæðið, hangi jafnvel saman við ákvörðun fólks um hvort það vilji selja eignina sína  til ríkisins, hvað verði um fjölskyldufyrirtækið, eignina, atvinnuhúsnæðið og það sé eiginlega ekki hægt að taka ákvarðanir gagnvart heimilinu ef maður veit ekki hvað verður um atvinnuhúsnæðið. Þetta sé mjög samverkandi og að þessi óvissa sé mjög slæm varðandi það að  taka ákvörðun um framhaldið, líka varðandi framtíðarbúsetu og annað. Þannig að við sjáum að þó að þetta frumvarp sé mjög afmarkað þá vekur það upp töluverðar spurningar og sýnir okkur hvernig þetta hangir allt saman. Það hvetur okkur auðvitað til dáða í því að hafa breiðara net og reyna að ná betur utan um atvinnulífið í Grindavík  en þetta frumvarp nær að gera.

Ég held að það sé ótrúlega mikilvægt að við fáum ráðherra á fund til efnahags- og viðskiptanefndar sem allra fyrst,  væntanlega verður það ekki fyrr en að aflokinni kjördæmaviku, en þá bara helst á fyrsta fundi eftir það, til að fara yfir  plön ráðherra varðandi atvinnuhúsnæði í Grindavík, vegna þess að mér hefur fundist mjög fátt um svör þar. Þó að það sé mjög jákvætt að við höfum framlengt  umsóknarfrestinn eða umþóttunartímann eða ákvörðunarfrestinn sem fólk hefur til að ákveða hvort það vilji selja fasteignina sína í Grindavík eða ekki, til ríkisins — eins og það liggur fyrir núna er breytingartillaga um að framlengja það til, ég held að það sé 1. janúar 2025 — þá breytir það því ekki að auðvitað er   töluvert mikill þrýstingur á að reyna að koma sér út úr þessum skuldum og út úr þessum aðstæðum sem allra fyrst. Það er töluvert mikill þrýstingur á að taka ákvörðun  þótt við höfum framlengt frestinn sem fólk hefur til að taka ákvörðun. Þeim mun lengur sem við höldum fólki, sem er kannski með sjálfstæðan rekstur í Grindavík, í þessari óvissu um hvað verður um t.d. atvinnuhúsnæði, þeim mun erfiðara verður fyrir það að taka ákvörðun á meðan þessi óvissa ríkir. Þannig að burt séð frá því að við höfum framlengt frestinn þá er samt alls konar pressa á að komast út úr skuldunum í húsnæðinu í Grindavík og komast inn á nýtt framtíðarheimili. Það breytist ekkert þótt við höfum framlengt frestinn sem fólk hefur til að ákveða sig. Mér finnst þar af leiðandi  mjög mikilvægt að við vinnum hratt og vel að því að fá mjög skýr svör varðandi það hvað á að gera fyrir atvinnuhúsnæði í Grindavík. Ég held að það hafi mikla þýðingu og sé miklu gagnlegri ákvörðun  en kannski þetta frumvarp. Þó að það sé auðvitað bara mjög gott og góðra gjalda vert að við höfum náð að ljúka því þá held ég að  meginatriðið sé að við förum að einbeita okkur að atvinnuhúsnæðinu.


Ræðumaður: Björn Leví Gunnarsson

Forseti. Ómögulegt að segja, það er alveg rétt, en á sama tíma er hægt að taka ákvörðun og ákvörðun gerir það að verkum að óvissan hverfur, hvað svo sem gerist síðan. Það er ýmsum sem finnst það mjög óábyrgt að hleypa aftur af stað starfsemi í Grindavík eins og staðan er í dag og mér finnst í raun vanta ákvörðun hvað það varðar. Þegar það er ekki tekin ákvörðun sem er grundvölluð á einhverjum skilyrðum heldur bara hentugleika hverju sinni þá verður útkoman úr því að við erum alltaf að breyta um, skipta um kúrs. Það ruglar rosalega mikið og hringlar rosalega mikið með efnahagsstjórnina eins og ég nefndi hérna áðan. Ef við einfaldlega tökum þá ákvörðun að það sé of hættulegt að vera í Grindavík fyrr en búið er að gera við þessar sprungur sem eru þar þá eru forsendur fyrir því t.d. að það verði ekki hægt að gera neitt fyrr en tveimur árum eftir að jarðhræringum lýkur. Ef við tökum þá ákvörðun erum við búin að gera það skýrt. En með því að við tökum ekki þá ákvörðun erum við einhvern veginn að flakka fram og til baka og við búum til meiri áhættu og meiri óvissu um það hvenær fólk þarf að fara út aftur og hvað gerist þá. Án þess að taka ákvarðanir sem eyða óvissu í einhvern tíma, hérna erum við að eyða óvissu fram í júlí, september, ekki lengur en það, en ef við tökum ákvörðun sem dugir í tvö ár þá getum við byggt einhverja efnahagsstefnu á því í kjölfarið.


Ræðumaður: Björn Leví Gunnarsson

Forseti. Ég var í nefndinni í smátíma og þakka fyrir samstarfið þar. Ég sá að allir voru mjög lausnamiðaður við reyna að ná yfir öll þessi vafamál og sauma upp í þessa óvissu sem er hérna í gangi. En óvissan — eins og hv. þingmaður kom að áðan í andsvari er verið að reyna að stoppa upp í öll göt og reyna að passa upp á einhverja heildarsýn en það er svo margt sem á eftir að svara. Auðvitað getum við ekkert svarað því hvernig náttúran heldur áfram að hreyfa sig en við getum samt tekið ákveðnar ákvarðanir sem hjálpa okkur að búa til mynd sem við getum þá fyllt upp í. Ein af þeim sviðsmyndum sem við þurfum alveg nauðsynlega að skoða er einmitt efnahagsstjórnin sem fylgir óhjákvæmilega í kjölfarið á viðbrögðum. Af því að ég er í fjárlaganefnd þá opna ég yfirleitt öll frumvörp og kíki á áhrif á ríkissjóð og hérna er fjallað um þetta; þetta eru svona 2,7 milljarðar, 1,6 milljarðar kannski sem kostnaður vegna frumvarpsins verður. En svo er líklegt, eins og segir hérna, með leyfi forseta, „að fleiri aðilar sæki um þegar frá líður“, að það séu ekki endilega allir komnir inn í að sækja um þetta ferli. Núna þegar breytingartillögurnar framlengja í rauninni frestinn um tvo mánuði þá kannski verða þau áhrif aðeins meiri, ég veit það ekki. En þá finnst mér vanta það sem þingsköp kveða á um, að þegar nefnd gerir verulegar breytingar á frumvörpum eigi að fylgja kostnaðarmat með. Þannig að ef það á að skoða arðgreiðslurnar væri áhugavert að fá til viðbótar létt yfirlit um kostnaðarmatið sem fylgir þessum auka tveimur mánuðum.


Ræðumaður: Þórhildur Sunna Ævarsdóttir

Virðulegi forseti. Ég þakka hv. þingmanni fyrir andsvarið. Það sem ég er kannski einna helst að reyna að fá fram með minni spurningu um eftirfylgni var þessi bókun sem við settum inn í fundargerð um að við myndum taka málið til skoðunar 1. júní, eitthvað svoleiðis, í síðasta lagi, til að tryggja að við séum alveg með á nótunum ef það þarf að framlengja í þessu úrræði. Það væri bara ágætt ef framsögumaður málsins gæti staðfest þann skilning minn hér í síðara andsvari.

Síðan vildi ég vekja athygli framsögumanns á atriði sem ég var bara að átta mig á núna og það eru ákveðnar afleiddar afleiðingar af því að við ákváðum að lengja frestinn og lengja gildistímann á þessu ákvæði fram í júní. Við lengjum skiljanlega frestinn sem fólk hefur þá til að sækja um þetta úrræði. Þetta er ársfjórðungur, þrír mánuðir, sem við erum að framlengja þetta úrræði um og umsóknina sem því nemur. Það sem hins vegar gleymdist mögulega að færa til er hversu lengi fyrirtækjum er ekki heimilt að greiða sér út arð. Eins og það er í frumvarpinu er gert ráð fyrir því að það megi ekki þangað til eitt ár er liðið frá því að viðkomandi naut stuðningsins. Nú er það sem sagt ársfjórðungi skemur, þannig að það eru bara þrír ársfjórðungar í staðinn fyrir heilt ár sem viðkomandi fyrirtæki má þá ekki að greiða sér út arð án þess að þurfa að greiða stuðninginn til baka. Ég velti því bara upp hvort þetta sé ekki yfirsjón af hálfu nefndarinnar, hvort við þurfum ekki að hnika til þessari dagsetningu til að þetta sé heilt ár. Ég biðst bara afsökunar á því hvað þetta kemur seint fram hjá mér en ég held að þetta hafi farið fram hjá okkur vegna þess að við vorum að vinna þetta mál mjög hratt, eins og raunar öll þrjú málin sem eru á dagskrá í dag. Þau hafa ekki fengið mjög ítarlega þinglega meðferð og þar af leiðandi kannski skiljanlegt að það komi upp svona atriði seint og um síðir eins og segja mætti. Ég velti fyrir mér hvort hv. framsögumaður sé sammála mér í því að við ættum að ganga í að laga þetta.


Ræðumaður: Þórhildur Sunna Ævarsdóttir

Virðulegi forseti. Ég þakka hv. þingmanni framsöguna og gott samstarf í nefndinni við undirbúning og vinnslu þessa máls. Ég kem hér upp með tvær spurningar. Í fyrsta lagi kannski bara almennt varðandi stuðning við atvinnulífið í Grindavík. Mér fannst koma svolítið skýrt fram í meðferð málsins fyrir nefndinni að þetta úrræði væri kannski einna helst ætlað litlum og meðalstórum fyrirtækjum og nýttist þeim best í ljósi þeirra hámarka sem eru þarna og annað slíkt. Þar af leiðandi finnst mér vert að taka upp hvort hv. þingmanni finnist að nefndin þurfi að taka til skoðunar hvað er hægt að gera til að styðja við stærri fyrirtæki sem hafa orðið fyrir skaða, sér í lagi kannski með hliðsjón af því að viðhalda starfsemi sem hefur kannski tengsl við Grindavík að því marki sem hægt er. Mér finnst svolítið mikilvægt að velta þessu upp vegna þess að þó að stærri fyrirtæki hafi meiri burði til að takast á við áföll sem þessi þá er það oft þannig að það lendir kannski á þeim sem síst skyldi, þ.e. starfsmönnunum, hvernig svona mál eru afgreidd innan húss, innan þessara fyrirtækja. Ég velti því upp hvort nefndin þurfi ekki að taka þetta til einhverrar meiri efnislegrar skoðunar.

Síðan vil ég fagna því að nefndin, og ég þar með talin, að við höfum ákveðið að framlengja tímafrestinn í þessu og ég vildi eiginlega bara árétta mikilvægi þess og fá hv. þingmann til að taka undir með mér að við munum þegar fram líða stundir gera það að eigin frumkvæði að meta hvort þörf sé á að framlengja þetta úrræði og bara að við segjum það skýrt hér í þessum ræðustól að nefndin verður vakandi fyrir því og mun gera það áður en þessu þingi lýkur í sumar.


Ræðumaður: Þórhildur Sunna Ævarsdóttir

Heyr, heyr.Virðulegi forseti. Ég held að hér hafi átt sér stað ákveðið met í því hversu fljótt stjórnarliðar gátu farið að orga málþóf þegar stjórnarandstaðan hefur upp raust sína varðandi fundarstjórn forseta, ekki einu sinni meira en það. Við vorum bara að gagnrýna að til stóð að ræða skýrslu um framkvæmd EES-samningsins og hætt var við það í gærkvöldi, bara upp úr kvöldmatarleytinu. Við vorum að gagnrýna það hversu ófyrirsjáanlegt þetta fyrirkomulag er hérna í þinginu og hvað er mikil hentistefna rekin varðandi dagskrána, að það sé aldrei hægt að stóla á nokkurn skapaðan hlut. Hér var varaþingmaður búinn að eyða töluverðum tíma í að undirbúa sig fyrir þessa umræðu og sá undirbúningur er til einskis. Það kannski skiptir forseta ekki miklu máli og það er kannski tilefni fyrir hv. þm. Jón Gunnarsson að fara upp í fýlu um málþóf en það breytir því ekki að þetta er mjög pirrandi, virðulegi forseti, og það er óþarfi að gera þetta. Fyrir utan það, og nú vísa ég til hv. þm. Ingibjargar Isaksen, að það var forseti sem ákvað að taka EES-skýrsluna af dagskrá. Hann hefði líka alveg getað sett hana fyrir aftan útlendingaumræðuna. Þannig að ég óska eftir að því sé beint til forseta frekar en okkar sem hér stöndum.


Ræðumaður: Gísli Rafn Ólafsson

Frú forseti. Mig langaði að nota tækifærið og koma hér og taka undir orð þeirra hv. þingmanna sem hafa komið hér á undan. Það er alveg ótrúlegt hvað það er mikið skipulagsleysi í störfum og dagskrá þingsins. Það er enginn fyrirsjáanleiki. Það er mjög erfitt að undirbúa sig. Flestir nefndarfundir, dagskrár, koma oft seint um kvöld eða morguninn áður en nefndarfundirnir eru haldnir. Dagskrár þingsins koma oft ekki fyrr en að sliga í miðnætti. Svo er ætlast til að við getum átt hér í almennilegum umræðum um mál þegar þeim er bara hent hingað og þangað inn og út af dagskrá með engum fyrirvara. Hæstv. ráðherrar hafa talað um að það þurfi betri skilvirkni hjá ýmsum stofnunum hjá ríkinu en ég held að það þyrfti að byrja hér innan húss á því að bæta skilvirkni og skipulag.


Ræðumaður: Þórhildur Sunna Ævarsdóttir

Virðulegur forseti. Þegar ég og hæstv. forseti sem situr nú á forsetastóli ræddum þingstörfin fram undan í vikunni þá var einmitt á dagskrá að hafa skýrslu utanríkisráðherra um EES og fór af stað undirbúningur gagnvart því líka af hálfu þingfólks sem verður ekki endilega hér næst þegar þetta mál verður kannski sett á dagskrá og kannski tekið út af dagskrá aftur. Mér þykir miður að þessi ófyrirsjáanleiki sé alltaf til staðar í dagskrá þingsins og að það sé ekki einu sinni nokkurra daga fyrirvari á því að dagskránni sé breytt, sérstaklega þegar eitthvað hefur legið fyrir jafn lengi og þetta hefur legið fyrir. Það væri óskandi að það væri hægt að standa betur að þessum málum og ég hef velt fyrir mér hvers vegna hæstv. utanríkisráðherra þarf trekk í trekk að fresta sínum skýrslum, hvort hann hafi bara ekki verið tilbúinn í ráðuneyti sínu með þetta, hvort það sé kannski ástæðan fyrir því að við erum að fresta þessu frekar en nokkuð annað. Ég væri alla vega til í að  heyra skýringar á því hvers vegna við erum ekki að fara að eiga þessa mikilvægu umræðu nú.


Ræðumaður: Björn Leví Gunnarsson

Forseti. Ég tek undir með hv. þingmanni að það er ekki oft sem við fáum einhvern fyrirvara um dagskrá þingsins, hvaða mál eru á dagskrá hér og þar og svoleiðis. Þannig að þegar það gerist þá er það einstaklega jákvætt. Nú hefur einmitt þessi skýrsla verið á dagskrá þingsins í dag í um tvær vikur, við vorum alla vega búin að fá tveggja ef ekki þriggja vikna fyrirvara um að þessi skýrsla yrði til umræðu í dag. En svo bara hverfur hún allt í einu með dags fyrirvara burt af dagskránni. Þetta er dæmi um það hvernig það er ekkert hægt að treysta dagskrá þingsins, ekki neitt. Það er í einhverjum tilvikum skiljanlegt, þegar það koma upp neyðaraðstæður o.s.frv., en leyfum okkur að halda í alla vega það sem við fáum með góðum fyrirvara. Þannig að ég tek undir orð hv. þingmanns um að við þurfum að hafa einhverja festu í þingstörfunum.


Ræðumaður: Valgerður Árnadóttir

Frú forseti. Þekking almennings um allan heim og áhyggjur af loftslagsmálum eru vaxandi. En í því felast líka tækifæri. Ísland ætti að verða það land sem fólk sem er umhugað um náttúruna sækir í að heimsækja. Gríðarleg tækifæri eru í því að bjóða upp á vistvæna ferðamennsku og þá þarf uppbygging við okkar náttúruperlur að taka mið af því á þann máta sem hvetur ferðamenn til að virða náttúru okkar og ganga vel um. Þegar ferðamenn þurfa að greiða fyrir þjónustu og hún er aðgengileg og til fyrirmyndar þá eru þeir líklegri til að bæði njóta jákvæðrar upplifunar  af heimsókn sinni og að ganga vel um.

Náttúruverndarsamtök á Íslandi hafa áhyggjur af stöðu málaflokksins og þá sérstaklega vegna ágangs ferðamanna á friðlýst svæði. Á nýafstöðnum þjóðfundi sendu þau frá sér ályktun þar sem þau kalla eftir því að náttúran fái sterkara umboð í samfélaginu. Þau brýna nauðsyn þess að stofna embætti umboðsmanns náttúrunnar. Það má álykta að sú krafa sé til komin vegna þeirrar óánægju, sem einnig kemur fram í ályktuninni, með að sami ráðherra fari með umhverfis- og orkumál. Þetta telja þau ekki ákjósanleg stöðu fyrir náttúru Íslands og brýna mikilvægi þess að hafa öflugan ráðherra sem hafi umhverfisvernd að leiðarljósi í öllu sínu starfi. Sama má segja um ferðamennsku. Hana þarf að takmarka að einhverju leyti og byggja upp með vernd náttúrunnar í fyrsta öðru og þriðja sæti.


Ræðumaður: Valgerður Árnadóttir

Forseti. Ég vil þakka hv. þm. Orra Páli Jóhannssyni fyrir að hefja máls á þessu mikilvæga málefni og ég tek undir sjónarmið hv. þingkonu, Þórunnar Sveinbjarnardóttur, sem komu fram í ræðu hér áðan. Það hefur lengi verið kallað eftir því að stjórnvöld móti stefnu þegar kemur að gjaldtöku á friðlýstum svæðum. Í könnun sem framkvæmd var árið 2022 kom fram að 66% landsmanna eru fylgjandi gjaldtöku fyrir þjónustu á helstu ferðamannastöðum á friðlýstum svæðum og þjóðgörðum og að 49% voru fylgjandi gjaldtöku fyrir aðgengi að slíkum svæðum. Það kemur ekki á óvart þar sem gríðarleg fjölgun hefur orðið í þeim fjölda ferðamanna sem hingað koma til lands og aðeins í fyrra heimsóttu um 2,2 milljónir ferðamanna Ísland. Þrátt fyrir þetta bólar lítið á heildstæðri stefnu stjórnvalda í þessum málum. Tilkynnt var síðasta sumar að hæstv. umhverfis-, orku- og loftslagsráðherra hefði komið á samstarfi við Ríkiskaup um undirbúning að útboði á rekstri og umsjón salerna á völdum svæðum. Það er gott og blessað að ferðamenn hafi aðgang að klósettum þegar þeir heimsækja þessi svæði en það sem liggur á er að vernda náttúruna áður en það verður of seint.

Á síðustu misserum hefur Sjálfstæðisflokkurinn farið mikinn í fjölmiðlum og lýst því yfir að innviðir landsins þoli ekki að taka á móti fleiri hælisleitendum. Þeir benda á þann fámenna hóp og kenna honum m.a. um aukið álag á heilbrigðiskerfi og á húsnæðismarkaði landsins. Í fyrsta lagi ætti Sjálfstæðisflokkurinn að líta í eigin barm en hann hefur verið við stjórnvölinn meira og minna síðustu áratugi og getur því bent á fáa aðra en sig þegar kemur að stöðu innviða hér á landi.

Í öðru lagi fylgir þeim milljónum ferðamanna sem koma hingað til lands aukið álag á nær alla innviði. Þeir nota heilbrigðisþjónustu, þeir leigja Airbnb-íbúðir og stærstur hluti þeirra kemur hingað til lands til að skoða okkar stórbrotnu náttúru. Náttúran okkar er ekki óþrjótandi auðlind. Hún getur ekki tekið við stöðugt fleiri ferðamönnum, sama hversu mikið við rukkum hvern og einn þeirra fyrir að nota klósettin eða leggja í bílastæðin. Hyggst hæstv. umhverfis-, orku- og loftslagsráðherra setja einhvern takmörk á fjölda þeirra ferðamanna sem koma hingað til lands eða verða gróðasjónarmið fárra hagsmunaaðila alltaf valin fram yfir náttúru og loftslagsmarkmið?


Ræðumaður: Þórhildur Sunna Ævarsdóttir

Virðulegi forseti. Ég þakka hæstv. ráðherra fyrir svarið. En enn að fjármögnuninni. Nú ákveður hæstv. ráðherra að taka lán fyrir þessu frekar  en að afla tekna til þess að geta farið í þetta og ég velti fyrir mér hvort það sé skynsamleg ráðstöfun. Það er kannski það sem ég er einna helst að velta fyrir mér, sér í lagi vegna þess að minnst er á það í greinargerðinni með frumvarpinu að þetta valdi því einmitt að ríkisstjórnin skili enn og aftur auðu þegar kemur að því að takast á við verðbólguna. En gott og vel, sjáum hvað setur í fjármálaáætlun.

Ég vildi spyrja um hinn þáttinn af fjármögnuninni sem snýr að því að taka innan úr náttúruhamfaratryggingasjóði stórar fjárhæðir enda sé þess gætt að það komi ekki niður á rekstrarhæfi og gjaldþoli stofnunarinnar, eins og segir í greinargerðinni. Ég velti því fyrir mér, virðulegi forseti, hvernig er í raun hægt að taka nokkuð út úr honum án þess að það komi niður á gjaldþoli stofnunarinnar sem nú þegar þarf að greiða a.m.k. 10 milljarða í   tjónabætur og væntanlega eitthvað fleira. Erum við ekki að stefna framtíðarviðnámsþoli okkar gagnvart náttúruhamförum í tvísýnu með því að koma svona fram við þennan sjóð  sem er ekki ætlað að bæta annað  en það sem verður fyrir tjóni út af náttúruhamförum?


Ræðumaður: Þórhildur Sunna Ævarsdóttir

Virðulegi forseti. Hér á eftir mun fara fram 2. umræða frumvarps til laga um kaup á íbúðarhúsnæði í Grindavík og er það vel og ánægjulegt að þinginu hafi tekist að afgreiða þetta mál hratt og vel þannig að ganga megi frá kaupum íbúðarhúsnæðis í Grindavík sem allra fyrst gagnvart þeim sem það kjósa.

Ég vil nýta þetta tækifæri til að spyrja hæstv. ráðherra út í fjármögnunina á þessum aðgerðum vegna þess að ég er ekki alveg að skilja hvers vegna ríkisstjórnin velur þá leið sem hún velur til að fjármagna þessar aðgerðir og vísa þar í bls. 21 í frumvarpinu, í greinargerðina í kafla 6.5, Áhrif á húsnæðisverð, vexti, verðbólgu o.fl., en þar kemur fram, með leyfi forseta:

„Frumvarpið felur í sér verulega tilfærslu verðmæta úr opinberum sjóðum til eigenda þess húsnæðis sem það nær til. Í þessu felst að aðhaldsstig opinberra fjármála verður slakara en ella. Í stað þess að hafa áhrif til lækkunar verðbólgu og vaxta, líkt og gert var ráð fyrir í samþykktum fjárlögum 2024, verða áhrif ríkisfjármálanna á þessar stærðir allt að því hlutlaus á árinu 2024 nema ráðstöfunin verði fjármögnuð með hækkun skatta eða lækkun útgjalda, líkt og nánar er fjallað um hér aftar.“

Það er reyndar ekkert fjallað nánar um þetta hér að aftan þannig að það hefur kannski gleymst að setja það inn. Hvers vegna var ekki farin sú leið að fjármagna þessar aðgerðir, t.d. með sértækri skattheimtu eins og hækkun fjármagnstekjuskatts, bankaskatts, hvalrekaskatti, svo að við tökum nokkur dæmi um skatta sem gætu slegið á þensluna og þar með unnið með markmiðum ríkisstjórnarinnar um að vera eitthvað annað  en í besta falli hlutlaus þegar kemur að því að tækla verðbólguna? Það vantar rökstuðning fyrir þessu í greinargerð með frumvarpinu þrátt fyrir loforð þar um. Ég  óska því eftir svörum ráðherrans við þeim rökum.


Ræðumaður: Björn Leví Gunnarsson

Forseti. Já, og gæti orðið enn þá flóknara með einhvern sem lést árið 1700 og eitthvað og á ansi marga afkomendur, þannig að vissulega mætti kannski skilgreina þetta betur eins og bara með beina erfingja eða eitthvað þess háttar, veit ekki hvort það hjálpar. Kannski er betra að hafa þetta bara einfaldlega afkomendur og ef einhver þarf þá að leita til allra þá smám saman þynnist út hverjir geta gefið samþykki um slíkt, sem ég held að sé bara jákvætt. Ef það eru einmitt bara erfingjar þá eru það ekki erfingjar erfingja heldur og þess háttar. Það má alveg skilgreina það betur í nefndaráliti, ég skil það svona dálítið eftir, en uppleggið er einmitt bara afkomendur sem eru þá afkomendur allir. Ég held að það sé ágætisviðmið en nefndin má endilega skoða þetta betur og umsagnaraðilar endilega líka koma með aðrar tillögur sem hægt er að íhuga. Þetta er flókið og þetta er viðkvæmt og mér finnst þurfa að vera háar kröfur á þessu af því að þetta varðar einmitt bara þau tilfelli þar sem verið er að gera einhvern raunverulegan. Allt annað er enn þá mjög opið og aðgengilegt sem slíkt.


Ræðumaður: Björn Leví Gunnarsson

Forseti. Ég þakka stórgóða spurningu. Já, en við ákváðum í rauninni bara að draga línuna þarna upp á ákveðinn einfaldleika að gera. Þetta myndi t.d. þýða að það hefði verið óleyfilegt að teikna Hemma Gunn þarna upp í áramótaskaupinu af því að hann getur ekki gefið leyfi sitt. Það er hægt að hugsa sér aðra möguleika í þessu hvað varðar opinberar persónur, en aftur þá með samþykki afkomenda og þess háttar, en það er óþarfi þegar allt kemur til alls að mínu mati, einnig með aðra rétthafa. Það er skýrt í rauninni í erfðalögum og svoleiðis hverjir eru erfingjar og hverjir hafa eitthvað um málið að segja, af því að það má setja viðkomandi upp í þessari paródíu, þ.e. bara ekki þegar um raunverulega eða það sem mætti ætla að sé raunveruleg endurgerð er að ræða, þannig að ekki sé verið að reyna að plata fólk með því að þetta sé raunverulega viðkomandi aðili, þannig að það mætti setja Hemma Gunn þarna upp á þann hátt að fólk myndi augljóslega sjá að þetta er ekki viðkomandi aðili heldur einhver skopmyndagerð af viðkomandi eða þess háttar. Ég held að það sé í alvörunni bara góð hugmynd að draga línuna þarna og segja bara: Fyrirgefið, það er of alvarlegt að geta sett einhvern fram á þann hátt að fólk geti haldið að þetta sé raunverulega manneskjan sem er þarna myndgerð eða hljóðgerð eða eitthvað þess háttar, að við höldum línunni. Ég myndi giska á það alla vega. Hitt yrði allt of flókið, held ég.


Ræðumaður: Björn Leví Gunnarsson

Forseti. Tiltölulega einfalt en stórt frumvarp þegar allt kemur til alls. Flutningsmenn ásamt mér eru Andrés Ingi Jónsson, Arndís Anna Kristínardóttir Gunnarsdóttir, Ásthildur Lóa Þórsdóttir, Eyjólfur Ármannsson, Gísli Rafn Ólafsson, Guðmundur Ingi Kristinsson, Halldóra Mogensen, Inga Sæland, Jakob Frímann Magnússon, Tómas A. Tómasson, Þórhildur Sunna Ævarsdóttir og Þórunn Sveinbjarnardóttir.

Þetta frumvarp skiptist í þrennt og snýst dálítið um að framtíðin er núna, til að byrja með að hver einn og einasti hafi í rauninni höfundarrétt á sjálfum sér, þ.e. að ef einhver reynir að gera það sem mætti kalla raunverulega endurgerð, stafræna eða eitthvað því um líkt, af viðkomandi þá sé það óleyfilegt án samþykkis viðkomandi. Þetta kemur ekki í veg fyrir skrumskælingu eða skopmyndateikningar eða eitthvað svoleiðis, eitthvað sem er augljóslega ekki ætlað að sýna raunveruleikann sem slíkan eða þ.e. að ætla viðkomandi sem er búinn til að hafa gert eitthvað sem er hannað — að láta sem það sé raunverulegt, eins og við sáum svona aðeins í áramótaskaupinu. Að sjálfsögðu trúðum við því ekki að Hemmi Gunn væri þar aftur upp risinn, það er frekar ómögulegt, en það er hægt að setja slíkan tilbúning í ýmsar aðrar aðstæður, setja það fram í formi gamalla myndbanda jafnvel sem dúkka upp og geta varpað ýmsu ljósi, nýju ljósi, óraunverulegu ljósi, á líf fólks, einhver gömul VHS-spóla sem fannst og eitthvað svona dularfullt og því um líkt sem getur valdið alls konar usla. Þetta er sem sagt 1. gr.

2. gr. er einfaldlega sú að auðkenna skuli allar endurgerðir sem falla undir þessa aðferð að endurgera eitthvað sem annars gæti talist vera raunverulegt. Það skal ávallt fylgja tilvísun í upprunalegt verk sem er þá með endurgerðinni. Það eru ákveðin aukaáhrif af þessari grein sem ég myndi vilja spá um að verði áhugaverð. Við þekkjum það öll í tískumyndablöðum þegar það er verið að gera svona módel sem stilla sér upp og eru rosalega fín og falleg. Það er búið að breyta öllum myndunum en það er samt verið að sýna eins og þau séu raunveruleg og við eigum að trúa því að þetta sé raunveruleg manneskja, sem er það ekki. Ef eitthvað er þá gæti þetta jafnvel breytt því að þarna þarf að sýna þá upprunalegu myndina áður en henni var breytt. Það er líka stórt mál þegar allt kemur til alls.

Að lokum er kannski flóknasta greinin upp á það að gera að heimilt er án endurgjalds að gera rafræn eintök af verki sem hefur verið aflað með lögmætum hætti, enda sé tilgangur slíkra eintaka að útbúa sjálfvirkar gagnagreiningar eða vinna málfræðilegar og tölfræðilegar upplýsingar. Óheimilt er að nota slík eintök í öðrum tilgangi. Þetta snýst í rauninni um það að ég kveiki á sjónvarpinu og horfi á einhvern þátt sem ég verð rosalega uppnuminn af eða mér finnst rosalega merkilegur og ég ákveð að flytja og búa til ljóð af því að ég var svo hrifinn af því sem ég var að upplifa. Alla jafna þarf ég ekkert endilega geta þess hvaðan ég fékk þennan drifkraft til þess að semja ljóðið. Það er ekki nema að það sé í rauninni augljóst að það séu nægilega stórir hlutar nýja verksins sem vísa í gamla verkið, af því að ég er jafnvel að púsla saman einhverjum uppljómunum eða reynslu minna fyrri ára með þessu nýja sem ég var að nota til þess að vera drifkraftur til að búa til þá nýtt ljóð. Að sama skapi á gervigreind að geta nýtt alveg sömu heimild, þ.e. að geta horft á eitthvert verk, lært af því verki og búið til eitthvað nýtt ásamt öllu því sem hún kunni áður, einmitt nema náttúrlega það falli undir höfundalög eins og þau virka alla jafna. Ef það er raunverulega dágóður hluti af upprunalega verkinu í nýja verkinu, ákveðið stef, ákveðin fígúra eða eitthvað svoleiðis sem er augljóslega afrituð, þá þarf að geta höfunda og passa upp á höfundalög o.s.frv.

Þetta er, held ég, mjög nauðsynlegt frumvarp þegar allt kemur til alls og við þurfum að hugsa aðeins um það sem er að fara að gerast á næstu árum á þessum vettvangi. Evrópusambandið er að fara að samþykkja gervigreindarregluverkið sitt, væntanlega núna í apríl, þar sem komið er inn á hluta af þessu hérna, þannig að við munum hvort eð er þurfa að taka það upp, upp á það að gera, en einnig í miklu stærra samhengi þá er t.d. forstjóri OpenAI, Sam Altman, að kalla eftir fjármögnun í rauninni til þess að tryggja ákveðna gervigreindarörugga framtíð, má orða það sem svo, þ.e. framleiðslan á þeim tækjum og tólum sem við notum til að búa til gervigreindina, örflögum, örgjörvum og þess háttar, er flókin eins og er og fjármögnunin snýst um að tryggja í rauninni þá innviði sem þarf til að útvega þann vélbúnað, og hugbúnað svo sem líka, til að ná góðum árangri með gervigreindinni. Upphæðin sem hann er að biðja um er 5–7 trilljónir dollara. Þegar maður reynir að setja það í eitthvert samhengi hvers konar upphæð það er í íslenskum krónum eru það milljón milljarðar. Það segir manni ekki neitt. Það eru fjárlög íslenska ríkisins í 75 ár. Hvað er lýðveldi Íslands gamalt, 80 ára, er það ekki, eitthvað svoleiðis? Jú, 80 ára í ár. Þetta er nokkurn veginn lýðveldissaga íslenska ríkisins sem þarf í fjármögnun til þess að tryggja góða framtíð í rauninni með gervigreind. Þetta heppnast ekki sjálfkrafa. Kannski vitna ég bara í að einhvers staðar verða vondir að vera o.s.frv. Internetið kom og skilaði gríðarlegum framförum en líka áskorunum. Gervigreindin mun gera það líka og áskoranir eru risastórar og þetta frumvarp nálgast í rauninni augljósustu vandamálin sem við ættum að grípa  strax áður en það er tilefni til eða meira tilefni til. Ég vonast til þess að nefndin grípi þetta tækifæri til þess að rúlla þessu í gegn og við verðum á undan Evrópusambandinu.


Ræðumaður: Valgerður Árnadóttir

Forseti. Í síðustu viku mæltu Píratar fyrir þingsályktunartillögu um umboðsmann sjúklinga. Það er mikilvægt mál sem felur heilbrigðisráðherra það verkefni að stofna sérstakt embætti umboðsmanns sjúklinga sem hefur það hlutverk að standa vörð um hagsmuni og réttindi sjúklinga. Það er óhjákvæmilegur hluti af lífinu að lenda á einhverjum tímapunkti í veikindum eða að ástvinir veikist eða deyi. Þegar það gerist er mikilvægt að til staðar sé kerfi sem grípur okkur og ferlar sem fara af stað án þess að við, á okkar viðkvæmustu augnablikum, þurfum að ganga á eftir því eða eltast við það. Það eru nefnilega fáir sem þekkja réttindi sín og skyldur þegar kemur að veikindum og missi fyrr en á reynir, hvað þá þegar um læknamistök eða vanrækslu er að ræða. Ég þekki það sjálf að slasast illa, fá rangar leiðbeiningar um það hvernig ég ætti að bera mig að eftir það og þurfa að takast á við afleiðingar þess að ná færni sem hafði glatast vegna þess tíma sem ég hafði eytt í rangri meðferð. Það getur reynst afar dýrkeypt að lenda í því, ekki einungis fyrir okkur sjálf heldur líka fyrir heilbrigðiskerfið.

Eins og svo mörg okkar þekki ég það líka að vera umönnunaraðili aldraðs foreldris og að þurfa að sinna því nánast eins og um fullt og ólaunað starf væri að ræða ofan á það fulla launaða starf sem ég var í á þeim tíma. Það var vegna óaðgengileika í heilbrigðiskerfinu og langra biðlista. Það er tímafrekt fyrir aðstandendur að finna út úr því hverju sjúklingar eiga rétt á, hvaða úrræði eru í boði fyrir þá og fylgja því eftir. Það á ekki að þurfa að vera nánast full vinna fyrir aðstandendur að annast veika fjölskyldumeðlimi í velferðarsamfélagi. Við erum jú að borga ríflega skatta og gjöld alla ævi til að fjármagna velferðarkerfið sem á að vera byggt upp af sanngirni og skilvirkni.

Þetta frumvarp er löngu tímabært og ég vona að það verði til þess að einhvers konar embætti sem samsvarar umboðsmanni sjúklinga verði sett á til að það verði skilvirkt og aðgengilegt. Reglulega heyrum við af því að fólk missi ástvini sína vegna mistaka eða vanrækslu í heilbrigðiskerfinu og því fylgir gjarnan saga af margra ára baráttu eftirlifenda við kerfið með tilheyrandi kostnaði fyrir þau sjálf, til lögfræðinga og til sérfræðinga sem fengnir eru til að rannsaka tilvikin ef embættin okkar gera það ekki eða gera það illa.

Það er mikilvægt að bæta málsmeðferð og auka jafnræði tjónþola, hvort sem þau hafa sótt sér þjónustu heilbrigðisstofnunar í einkarekstri eða hjá hinu opinbera. Við Píratar fögnum því að með þessu frumvarpi fellur meðferð allra sjúkratryggingamála undir meðferð samkvæmt stjórnsýslulögum og sjúkratryggingastofnuninni er veitt skýr heimild til gagnaöflunar og málsmeðferðar en í gildandi löggjöf á sú meðferð aðeins við um atvik sem verða hjá heilbrigðisstofnunum í ríkisrekstri.

Einnig er brýnt að bæta upplýsingagjöf milli stofnana eins og með þeirri heimild sem kveðið er á um í frumvarpinu, að sjúkratryggingastofnunin og embætti landlæknis geti miðlað gögnum sín á milli til að bæta málsmeðferð sjúklinga. Það mun vonandi leiða til hagræðingar, frekari skilvirkni og umbóta innan heilbrigðiskerfisins en umfram allt vona ég að þetta leiði til aukinnar sanngirni og réttlætis fyrir tjónþola.


Ræðumaður: Þórhildur Sunna Ævarsdóttir

Virðulegur forseti. Hver verður arfleifð ríkisstjórnar Katrínar Jakobsdóttur? Ef við horfum aftur til ársins 2017 þegar hún tók við og komum aftur til ársins í ár þá má merkja eina umtalsverða og að mínu mati mjög neikvæða breytingu á samfélaginu okkar. Það hefur orðið alger umsnúningur á viðhorfi fólks til fólks á flótta. Þar tel ég að ábyrgð flokks sem hefur frið og réttlæti og virðingu fyrir fólki á flótta að meintum hornsteinum sínum sé mikil í þessum efnum. Ég held að ef fólk vill fólki á flótta vel og telur að það sé ekki óvinur okkar, sé ekki byrði á innviðunum okkar og telur að ef við leyfum því að vera þátttakendur í samfélaginu okkar í staðinn fyrir að halda því stöðugt fram að það sé byrði á því, þá muni aðlögun og inngilding ganga mjög vel. Í stað þess að segja þeim stöðugt að þau séu ekki hluti af samfélaginu okkar, að þau kosti önnur börn eitthvað, séu minna virði heldur en aðrir hér, því að þá upplifir fólk sig ekki sem hluta af þessu samfélagi.

Það er ábyrgðarhluti þeirra sem hér eru að hafa leitt þennan viðsnúning í viðhorfi fólks á Íslandi, frá því að vera að meiri hluta jákvætt gagnvart fólki á flótta yfir í það að vera að meiri hluta neikvætt gagnvart því. Þetta gerist með því að færa mörkin stöðugt til. Þetta sáum við fyrir ári síðan þegar þessi ríkisstjórn kom því í gegn að henda flóttafólki á götuna. Það sendir skilaboð. Við sjáum grátandi konur úti á götu, þolendur mansals úti á götu. Þetta vildi ríkisstjórnin. Þetta fékk ríkisstjórnin í gegn. Nú er það allt í einu bara orðinn eðlilegur hlutur að búa til móttökubúðir fyrir flóttafólk, móttökubúðir með fangavörðum, móttökubúðir með valdbeitingarheimildum til að geyma fólk á flótta. Nú er það orðin ágætislausn á því að hafa hent því á götuna fyrir ári síðan. Þetta verður hin sorglega arfleifð ríkisstjórnar Katrínar Jakobsdóttur.


Ræðumaður: Halldóra Mogensen

Forseti. Gott og vel. Ég heyri að hæstv. ráðherra er annt um þennan málaflokk og er með vissa sýn og kannski mögulega skilning á því, vonandi, mér heyrist það, á hversu verðmæt þessi fjárfesting er. En af hverju í ósköpunum er ríkisstjórnin þá ekki að fjárfesta almennilega í þessum málaflokki? Af hverju er ekki verið að setja nægilega peninga í þennan málaflokk til að tryggja að grunnframfærslan sé nægilega há? Grunnframfærsla núna hjá stúdentum er á við helming af ásættanlegum lágum launum á vinnumarkaði. Það er augljóst að þetta er ekki nægilega há upphæð fyrir fólk til þess að framfleyta sér þannig að það er raunverulega verið að skapa kerfi þar sem fólk neyðist til að vinna nema það hafi einhverja fjársterka aðila á bak við sig til að redda sér í gegnum námið. Þetta er ekki að fjárfesta. Þess vegna spyr ég að þessu. Ef það er skilningur á því að þetta sér fjárfesting sem skilar sér, af hverju í ósköpunum er ekki verið að setja alvörupening í þetta kerfi og fjárfesta raunverulega?


Ræðumaður: Halldóra Mogensen

Forseti. Mig langar til að spyrja hæstv. ráðherra aðeins út í það hvað það er að fjárfesta í stúdentum, í námsfólki og hver ágóðinn er við það til framtíðar í huga ráðherra. Mér finnst við tala rosalega mikið um, eins ráðherra sjálfur benti á áðan, forgangsröðun á fjármagni sem ráðherra fær í hendurnar til að setja í þennan málaflokk. Horfandi á hversu lág grunnframfærslan er og hversu mikið íslenskir stúdentar neyðast til að vinna með námi sínu, en það er alveg ljóst út frá rannsóknum sem hafa verið gerðar að það er dýrara að hafa nemendur vinnandi með námi frekar en bara að styrkja nemendur til náms, við höfum gögn sem sýna fram á þetta, þá finnst mér rosalega erfitt að sjá að ríkisstjórnin og ráðherrar séu raunverulega að horfa á nám sem fjárfestingu. Þegar við horfum á eitthvað sem fjárfestingu þá sjáum við að peningarnir sem við setjum inn í það  skila sér margfalt til baka. En mig langar til að spyrja ráðherra hvernig hún sér þetta fyrir sér. Hverju skilar það til baka að fjárfesta í stúdentum?

Ég minni þingmenn á ræðutímann.


Ræðumaður: Björn Leví Gunnarsson

Forseti. Það er ánægjulegt að fólk sé að vakna til lífsins í málefnum útlendinga á Íslandi en kannski síður ánægjulegt að fólk virðist vera að vakna upp við vondan draum og sér bara einhver vandamál. Píratar eru búnir að vera með augun opin í þessum málaflokki í langan tíma. Það má t.d. rifja upp síðast þegar útlendingalögum var breytt hérna á þingi að Píratar voru eini flokkurinn sem benti á að lögin sköpuðu ný vandamál í staðinn fyrir að leysa úr þeim áskorunum sem ríkisstjórnin var ekki að ná að leysa. Við stöndum hins vegar frammi fyrir því að fólk er ekki sammála um hver vandinn sé. Stjórnarliðar æpa: Séríslenskar reglur. Samfylkingin segir: Engin atvinnustefna. Viðreisn segir: Skortur á samstöðu. Miðflokkurinn segir að það vanti löglega leið, og ég hef ekki hugmynd um stefnu Flokks fólksins í þessum málum.

Það er rétt að það er engin atvinnustefna. Það er rétt að löglega leiðin er gjörsamlega ófær fyrir fólk utan EES. Það er rétt að það er skortur á samstöðu. Píratar eru búnir að segja þetta lengi. Það er hins vegar ekki rétt að vandamálið sé séríslenskar reglur. Ástæðan fyrir því að stjórnarliðar reyna ítrekað að benda á lögin og reglurnar er að þau vilja fela séríslensku ákvarðanirnar sem ráðherrar þeirra hafa tekið á undanförnum áratug, sem hafa leitt til ástandsins, sem núna er kallað stjórnlaust af sumum. Lögin og reglurnar eru ekki ástæðan fyrir því að kostnaðurinn í málaflokknum er jafn hár og raun ber vitni. Séríslenskar ákvarðanir eru vandamálið. Á heildina litið er það stefna ríkisstjórnarinnar að neita fólki um vernd ef það er mögulega hægt. Það er helsta orsökin fyrir kostnaðinum. Það hafa verið teknar margar rangar ákvarðanir í þessum málaflokki á undanförnum árum. Sjálfstæðisflokkurinn er hins vegar á hröðum flótta frá þeim mistökum núna með tilheyrandi kostnaði. Þau vilja ekki að fólk viti að ábyrgðin á þeirra ákvörðunum er einmitt þeirra, sem er mjög merkilegt því að þau kenna lögunum um. Ábyrgðarflóttinn hérna er algjör.


Ræðumaður: Valgerður Árnadóttir

Frú forseti. Í dag eru liðnir 136 dagar síðan Ísrael réðst inn á Gaza og nú hafa 29.000 Palestínumenn, mest af þeim konur og börn, verið drepnir og um 68.000 manns eru slösuð. Það lá fyrir í byrjun desember að 128 manneskjur hefðu fengið samþykkt að sameinast fjölskyldumeðlimum sínum á Íslandi. Þau hafa beðið í allan þennan tíma á milli vonar og ótta en enn hafa íslensk stjórnvöld ekki náð að bjarga einu einasta þeirra út af svæðinu. Hvers vegna voru íslensk stjórnvöld svona sein að senda út embættismenn til að aðstoða fólk út af svæðinu? Á einungis fáum dögum tókst sjálfboðaliðum úr röðum almennings á Íslandi að bjarga tveimur fjölskyldum, alls sex manneskjum, af Gaza-ströndinni og koma þeim hingað til lands. Þá hafa fimm komist þaðan út af sjálfsdáðum og eru komin hingað. Sendinefndin frá utanríkisráðuneytinu hefur nú verið í níu daga í Kaíró og á svæðinu en enn þá hefur þeim ekki tekist að koma neinum út af svæðinu. Hvað tefur? Hvers vegna geta sjálfboðaliðar með engin diplómatísk tengsl komið fólki til bjargar en ekki íslensk stjórnvöld? Fjögur börn sem við hefðum getað bjargað hafa verið drepin. Við höfum þau líf á samviskunni. Dauði þeirra er vegna seinagangs ríkisstjórnarinnar og einskis annars. Ástandið í Rafah fer versnandi með hverjum deginum og fyrir aðeins fáeinum dögum lenti fjölskylda sem er á þessum lista í því að sprengja drap heila fjölskyldu í næsta tjaldi. Tíminn er naumur og hver dagur skiptir máli. Hversu mörg líf munum við hafa á samviskunni þegar yfir lýkur?


Ræðumaður: Gísli Rafn Ólafsson

Frú forseti. Þrjár af hverjum fjórum íslenskum konum hafa fengið kynferðislegt efni sent til sín óumbeðið og þar ber auðvitað typpamyndirnar hæst. Hlutfallið er ívið hærra hjá yngri konum og stúlkum samkvæmt nýrri rannsókn sem samtökin NORDREF kynntu á ráðstefnu um stafrænt kynferðisofbeldi í gær. Tæplega 60% þeirra sem beitt hafa stafrænu ofbeldi eru á aldrinum 11–29 ára samkvæmt könnun sem Stígamót unnu á síðasta ári. Þá er helmingur brotaþola stafræns kynferðisofbeldis 17 ára eða yngri. Þegar skoðað er hverjir það eru sem senda kynferðislegt efni óumbeðið kemur í ljós að 60% sendenda eru ótengd þolanda. Þetta snýst hins vegar við þegar skoðað er stafrænt kynferðisofbeldi sem felst í því að birta kynferðislegar myndir af þolanda. Þá eru gerendur oftast einhverjir sem þolandi þekkir, mjög oft aðili sem þolandi var með í sambúð eða sambandi. Gerandi þarf ekki einu sinni lengur að eiga myndir af þolanda nöktum til þess að geta dreift særandi efni. Í dag tekur það örfáar sekúndur að nýta gervigreindarlausnir sem eru ókeypis á netinu til að breyta mynd af þolanda í fullum klæðum í sannfærandi nektarmynd. Fyrir hv. þingmenn hér inni er vert að minnast á það að í danska hluta rannsóknar NORDREF kom fram að algengt væri að kjörnir fulltrúar yrðu fyrir slíkum árásum. Það skortir jákvæðar karlkyns fyrirmyndir ungra drengja og manna en enginn skortur virðist vera á neikvæðum fyrirmyndum á samfélagsmiðlum. Það þarf að taka samtalið við unga drengi og menn í skólum, á vinnustöðum og á heimilum strax og þannig snúa við þessari hættulegu þróun.


Ræðumaður: Þórhildur Sunna Ævarsdóttir

Virðulegur forseti. Nú er það ekki þannig að ég vantreysti lögreglunni almennt og yfirleitt. Ég vil bara halda því til haga að ég tel að lögreglumenn reyni alltaf að vinna sína vinnu af kostgæfni og heiðarleika. Það breytir því ekki sem ég er að benda á og það er að lögreglan hefur nú þegar mjög víðtækar eftirlitsheimildir og hún er ekki að sæta því eftirliti sem hún á að sæta gagnvart þeim eftirlitsheimildum. Þannig að áður en við förum að tala um að rétta henni fleiri eftirlitsheimildir þá þarf hún að vinna sér inn traust gagnvart því að hún sé til í að sæta eftirliti vegna þessara eftirlitsheimilda. Ríkissaksóknari er búinn að benda á þetta síðan 2017, í sjö ár, frá því að lögin voru sett. Lögreglan fékk 150 millj. kr. til að fjárfesta í tækjabúnaðinum sem hún þurfti til að ríkissaksóknari gæti fylgst með og það er samt ekki búið að gera þetta og ríkissaksóknari er búinn að skrifa bréf eftir bréf og segja: Ég verð að fá að fylgjast með því hvort lögreglan sé hlera borgarana rétt eða ekki, hvort hún sé að leyfa óviðkomandi að fylgjast með upptökum heiman frá fólki eða símtölum á milli aðila. Það er ekkert sem hún getur gert til að tryggja að það sé farið eftir þessum reglum. En nei, við skulum láta lögregluna fá heimildir til þess einmitt að fylgjast með eftirlitsmyndavélum í rauntíma eins og við erum að gera með þessu frumvarpi. Upptökum af fólki í rauntíma, safna þeim í gagnagrunn og nota til greininga og afbrotavarna án þess að tryggja að lögreglan sæti öðru eftirliti sem henni ber lögum samkvæmt að sæta og eftir að hafa leyft því að viðgangast í sjö ár að lögreglan sæti ekki því eftirliti sem hún á að sæta. Af hverju á ég að treysta hæstv. dómsmálaráðherra Sjálfstæðisflokksins fyrir því að gefa lögreglunni fleiri heimildir ef hún er ekki tilbúin að tryggja það að lögreglan sæti a.m.k. því eftirliti sem hún á að sæta núna samkvæmt lögum? Ég skil ekki hvað er svona flókið við þetta. Ég bara skil það ekki. Þetta er ótrúlega einfalt. Það er fáránlegt, virðulegi forseti, að dómsmálaráðherra hafi bara leyft því að viðgangast í sjö ár að lögreglan segi bara: Ég er bara ekki til í að sæta þessu eftirliti ríkissaksóknara. En við skulum gefa þeim fleiri heimildir, endilega. Þetta er nú meiri vitleysan.


Ræðumaður: Þórhildur Sunna Ævarsdóttir

Virðulegur forseti. Ég þakka hv. þingmanni fyrir andsvarið. Ég held að hv. þm. Halldóra Mogensen hafa komið ágætlega inn á svarið við þessari mjög afmörkuðu spurningu sem hv. þingmaður kom með um að geta brugðist við ábendingum frá erlendum löggæsluyfirvöldum. Ég held að það sé hægt að uppfylla þá þörf sem lögreglan hefur bent á að sé til staðar. Ég hef ekki enn þá fengið skýrt nákvæmlega hvar í lögunum henni er bannað að bregðast við. En ókei, gefum okkur að það sé bara algerlega rétt, það vanti þetta. Þá held ég að það sé hægt að afmarka það ákvæði þannig að lögreglunni sé heimilt að fylgja eftir ábendingum frá erlendum löggæsluyfirvöldum því að þá gætum við sagt að það séu kannski sæmilega áreiðanlegar upplýsingar. En við vitum ekkert hverjar þessar áreiðanlegu upplýsingar eru sem er verið að vísa í í frumvarpinu. Hér er vísað í eitt afmarkað dæmi en þetta á við um miklu stærra mengi en það. Það er það sem ég geld varhuga við. Ég segi að þetta sé ekki tímabært og nú held ég að ég neyðist til að taka dæmi vegna þess að mér finnst þetta ekki komast til skila. Þetta er eins og að þú gefir barni dót og það brýtur alltaf dótið og svo biður það um meira og meira og vill fá stærra dót og þú ætlar að láta það fá bara nýtt án þess að það hætti að brjóta allt dótið sitt. Það sér hver maður að þú ert að fara að tapa endalausum peningum á því að ala barnið þannig upp.

Einhvern veginn þarf fyrst að stoppa í gatið sem er að lögreglan ber ekki virðingu fyrir því að það á að hafa eftirlit með störfum hennar. Þarna erum við að tala um mjög íþyngjandi aðgerðir sem lögreglan er að beita og hún ber ekki virðingu fyrir því að það á að hafa eftirlit með þeim aðgerðum, það á að fylgjast með því hvernig þeim er beitt, það á að passa upp á að eyða gögnum, það á að passa upp á aðgengi að þessum gögnum. Það er ekki gert. Ríkissaksóknari bendir endurtekið á að það sé ekki gert. Lögreglan passar ekki upp á þessar ótrúlega viðkvæmar upplýsingar, myndbönd, upptökur af símtölum milli fólks sem hún kemst yfir út af sínum eftirlitsheimildum. Af hverju á ég að láta hana fá fleiri eftirlitsheimildir, burt séð frá eðli þeirra, ef hún getur ekki passað upp á þær sem hún hefur nú þegar? Það þarf að ávinna sér traust gagnvart þessu áður en við réttum handlegginn lengra og kaupum meira dót.


Ræðumaður: Þórhildur Sunna Ævarsdóttir

Virðulegi forseti. Já, ég er búin að lesa frumvarpið. Ég átta mig á þeim breytingum sem verið er að leggja til varðandi eftirlit með störfum lögreglu og ég er að benda á að þær eru ekki fullnægjandi og uppfylla ekki þær kröfur að geta talist sjálfstætt eftirlit og óháð lögreglunni, sem er það sem mér finnst vera forsendan fyrir því að við getum farið að tala um einhverjar frekari heimildir lögreglu. Ég verð að segja að ég varð fyrir ofurlitlum vonbrigðum með að ráðherra hafi ekki komið hérna upp til að segja mér að hún ætli að grípa til tafarlausra aðgerða vegna vanrækslu lögreglunnar gagnvart ríkissaksóknara ár eftir ár og komið í veg fyrir að ríkissaksóknari geti sinnt eftirliti sínu. Sem æðsti embættismaður þessa málaflokks tel ég ríkar skyldur hvíla á ráðherra að tryggja það að lögreglan gerir ríkissaksóknara kleift að sinna því eftirliti sem honum ber lögum samkvæmt að sinna, með þeim eftirlitsheimildum sem lögreglan hefur nú þegar. Af hverju eigum við að treysta dómsmálaráðherra, lögreglunni, öllum þeim sem fara með eftirlitsheimildir sem þessar í samfélaginu okkar, fyrir frekari heimildum þegar lögreglan neitar að sæta því eftirliti sem henni ber lögum samkvæmt að sæta gagnvart þeim heimildum sem hún hefur nú þegar? Mér dettur í hug myndlíking en ég held að það taki bara of langan tíma, þið hljótið að geta séð þetta fyrir ykkur — já, ég nenni því ekki, þetta hlýtur að vera skýrt. Það er ekki hægt að gefa lögreglunni meiri heimildir ef hún virðir ekki þær reglur sem gilda um þær heimildir sem hún hefur nú þegar.

Síðan vildi ég bara árétta að það sem helst tryggir öryggi okkar, það sem helst hjálpar lögreglunni að vinna gegn skipulagðri brotastarfsemi og auka öryggi borgaranna, er fjármögnun og efling almennrar löggæslu í landinu. Við séum ekki alltaf að pikka fólk út úr almennu löggæslunni til að fara á einhver skrifborð hér og þar og missa alltaf fleiri og fleiri af vaktinni, þannig að þau eru alltaf með fleiri og fleiri nýliða og það er orðið hættulegra fyrir lögregluna á hverjum degi að vera úti á meðal borgaranna. Og þegar hún fer að koma sér fyrir í eftirlitsturnunum sínum til að fylgjast með okkur þá missir hún tenginguna við almenning og borgarana og það minnkar öryggi okkar allra. Það að lögreglan telji sig vanfjármagnaða og vanbúna til að sinna almennri löggæslu í landinu er slæmt fyrir okkur öll.


Ræðumaður: Þórhildur Sunna Ævarsdóttir

Virðulegur forseti. Ég er nú nokkuð viss um að gæðastjórinn hafi verið inni í síðasta frumvarpi. En það breytir því ekki að það er innra eftirlit og við erum að tala um ytra eftirlit. Gæðastjóri er staðsettur hjá ríkislögreglustjóra og uppfyllir ekki skilyrði þess að vera sjálfstætt eftirlit með störfum lögreglu. Hvað varðar meira eða víðtækara eftirlit með almennum borgurum í Danmörku  en hér þá má það vel vera en þar eru tvær stofnanir starfandi, hæstv. ráðherra. Það er annars vegar stofnun sem fylgist með þessum njósnaheimildum sem lögreglan hefur þar. Svo er önnur sjálfstæð stofnun sem tekur við kvörtunum og kærum á hendur lögreglunni fyrir brot í starfi og fyrir misferli í starfi. Þannig að þetta er sitthvor handleggurinn. Og ef ég meira að segja gæfi það eftir, að við þyrftum kannski ekki sjálfstæða eftirlitsstofnun með njósnaeftirlitsheimildum til viðbótar við sjálfstæða eftirlitsstofnun með lögreglu, þá er það samt þannig að það er eftirlitsstofnun sem er sjálfstæð sem fylgist með störfum lögreglu í Danmörku. Og burt séð frá muninum á málafjöldanum þá held ég að það ætti ekki að standa í vegi fyrir því að við reynum að uppfylla eftir fremsta mætti okkar skyldur þegar kemur að því að vernda borgararéttindi einstaklinga á Íslandi. Við erum ekki að gera það með fullnægjandi hætti. Það er alveg skýrt af dómasögu Mannréttindadómstóls Evrópu að til þess að eftirlit með störfum lögreglu — og þetta skiptir sérstaklega miklu máli þegar kemur að rannsóknum á dauðsföllum, t.d. eins og í Hraunbæjarmálinu. Það varð ótrúlega skýrt hvað við vorum með veikt regluverk þegar það kom upp. Þetta skiptir sérstaklega miklu máli þar og það eru margir dómar sem hafa fallið í tengslum við rannsókn á slíkum andlátum sem verða af völdum stjórnvalda um að hún hafi ekki verið sjálfstæð og óháð lögreglunni. Það er mjög skýrt af dómaframkvæmdinni hvað þarf til til þess að rannsókn teljist sjálfstæð og óháð, m.a. að ekki sé  daglegt vinnusamband á milli aðila sem fer með rannsókn og  þess sem sætir rannsókn og það sé ekki „híerarkía“ þeirra á milli og þeir séu með sjálfstæða fjárveitingu.   Við uppfyllum ekki þessar kröfur. — Ég vona að ég hafi komið að flestum punktum hæstv. ráðherra.


Ræðumaður: Þórhildur Sunna Ævarsdóttir

Virðulegur forseti. Ég byrjaði á að segja að mér finnst þetta frumvarp algjörlega ótímabært í aðstæðum sem við búum við núna sem er að það er ekki raunverulegt sjálfstætt eftirlit með störfum lögreglu eins og staðan er í dag. Eftirlitið sem fer fram með starfi lögreglu er, getum við sagt, þríþætt. Það er annars vegar nefnd um eftirlit með störfum lögreglu sem hefur sjálf lýst því mjög skýrt yfir að hana skorti bæði lagaheimildir og getu til að sinna störfum sínum almennilega. Hún getur líka bara gefið lögreglunni álit þannig að það er í raun takmarkað bit í þessu eftirlitsbatteríi. Nefndin hefur líka lýst því yfir að það er mjög erfitt fyrir hana að fá aðgengi að upplýsingum frá lögreglu þrátt fyrir að hún eigi rétt á aðgengi að þessum upplýsingum. Til að þessi nefnd um eftirlit með störfum lögreglu geti talist sjálfstætt stjórnvald sem hefur eftirlit með lögreglu þá þyrfti hún að hafa sjálfstæðar rannsóknarheimildir og helst sjálfstæða getu til þess að sækja mál fyrir dómstólum og vera algerlega sjálfstæð og óháð  lögreglunni. En svo er ekki og ég veit ekki til þess að það sé nokkuð sem standi til í þeim efnum að breyta, þótt það sé ágætt út af fyrir sig að nú eigi a.m.k. að vera starfandi formaður. Og ef ég skil frumvarpið rétt þá á sá formaður að hafa þetta að aðalstarfi og fá laun fyrir það. En mögulega skil ég það ekki rétt, mér finnst það ekki mjög skýrt í frumvarpinu hvort svo sé. Þar er a.m.k. einn starfandi, en það setur okkur samt í þá stöðu að þá er formaðurinn, sem er skipaður af ráðherra, í raun með miklu betri getu til að stjórna för í nefndinni  en allir aðrir sem eru tilnefndir af félagasamtökum og öðrum af því að viðkomandi er að vinna við þetta í fullu starfi en allir aðrir í einhvers konar sjálfboðavinnu eða hlutastarfi. Eins og ég segi, nefnd um eftirlit með störfum lögreglu stenst bara ekki þær kröfur sem Mannréttindadómstóllinn setur um sjálfstætt og óháð eftirlit með störfum lögreglu.

Næst ber að líta til héraðssaksóknara sem tekur við ábendingum og kærum vegna mögulegs refsiverðs athæfis lögreglunnar. Héraðssaksóknari tekur á sama tíma við kærum um brot gegn valdstjórninni þannig að hann getur í raun verið að taka við kærum frá sitthvorum aðilanum; einhverjum sem lögreglan segir að hafi slegið lögreglumann og einhverjum sem segir að lögreglan hafi slegið sig. Þetta getur verið sama málið frá sitthvorum aðilanum og á heima á sama stað; brot gegn valdstjórninni og svo brot lögreglu í starfi. Þetta er strax  óþægilegur árekstur á milli atriða, fyrir utan að ríkissaksóknari benti á það í Hraunbæjarmálinu, þegar maður  féll fyrir hendi lögreglu, eina andlátið sem hefur borið að með þeim hætti, með dauðsfalli, að það væri óæskilegt að ríkissaksóknari færi með eftirlit með störfum lögreglu vegna tengsla ríkissaksóknara við lögreglu, þ.e. samstarf þeirra á milli. Ég tel að það sé ekkert gríðarlega mikill munur á samstarfi milli héraðssaksóknara og lögreglunnar og ríkissaksóknara og lögreglunnar, þótt einn munur sé vissulega sá að það er ríkissaksóknara að gefa ákveðin fyrirmæli, en það snýr að saksóknaranum, ekki lögreglu. Mér finnst héraðssaksóknari heldur ekki vera rétta embættið til þess að sinna þessu. Það færi miklu betur á því að það væri sjálfstætt embætti sem sinnti þessu eins og er t.d. í Danmörku. Þar er sjálfstæð stofnun sem hefur eftirlit með störfum lögreglu, rannsakar ætluð brot, tekur líka við kvörtunum, eins og nefnd um eftirlit með störfum lögreglu gerir, og hefur vald til þess að sækja mál fyrir dómstólum gegn brotlegum lögreglumönnum t.d. Sú stofnun er algerlega utan við löggæslukerfið. Hún er sjálfstæð, það er hægt að reiða sig á að hún sé sjálfstæð.

Ef við skoðum svo hvernig eftirliti með svona eftirlitsheimildum, eins og verið er að leggja til í þessu frumvarpi, er háttað í Danmörku þá er  önnur sjálfstæð stofnun sem hefur samtímaeftirlit með þeim aðgerðum, þ.e.  hún getur fengið aðgang að því hvaða aðgerðir eru í gangi. Hún fer í áhættumat; hvar er líklegast að misnotkun eða einhvers konar mistök geti átt sér stað. Hún skrifar reglulega skýrslur. Hún er með mikla eftirfylgni og meira að segja kvartar sú nefnd, sem er sjálfstæð, hefur mikið fjármagn og  miklar eftirlitsheimildir með lögreglunni,  yfir því að fá ekki nógu mikinn aðgang að upplýsingum. En ókei, hún er alla vega sjálfstæð og hún gefur reglulega skýrslu til þingsins og fleira og fleira, bara svo   við berum okkur saman við Norðurlöndin eins og okkur er svo tamt að gera hér.

Því er ekki fyrir að fara hér. Við erum ekki með neina sjálfstæða stofnun sem sinnir þessu hlutverki. Það er bara þannig. Meira að segja ríkissaksóknari, sem er síðasta eftirlitseiningin sem ég ætlaði að tala um hérna, sem er handhafi æðsta valds þegar kemur að saksóknum á Íslandi, á samkvæmt lögum að hafa eftirlit með þeim eftirlitsheimildum sem lögreglan hefur samkvæmt núgildandi lögum, þ.e. lögreglan getur samkvæmt dómsúrskurði fengið að hlera fólk og getur samkvæmt dómsúrskurði sett upp myndavélar heima hjá fólki og fylgst með hvað það er að gera heima hjá sér eða inni á einhverjum stöðum, jafnvel vinnustöðum  eða einhverju öðru slíku. Þessum eftirlitsheimildum lögreglunnar fylgja kvaðir á lögregluna, að ríkissaksóknari geti haft eftirlit með þessum aðgerðum, að lögreglan fylgi þeim reglum sem lögreglunni ber að fylgja þegar hún viðhefur svona eftirlit. Þær reglur eru t.d. að lögreglunni ber að eyða þeim gögnum sem hún fær, sem sagt upptökum á símtölum fólks á milli eða upptökum á heimilum fólks eftir ákveðinn tíma. Henni ber að tryggja að það sé ekki aðgangur annarra óviðkomandi lögreglumanna eða annarra í kerfinu að þessum upptökum sem geta innihaldið mjög viðkvæm  persónuleg samtöl og alls konar athafnir. Lögreglunni ber að tilkynna viðkomandi um að hann hafi sætt þessu eftirliti að ákveðnum tíma   liðnum eftir að eftirlitinu er hætt. Þetta á allt að vera skráð, þetta á allt að vera skýrt, það á að vera aðgangsstýring og ég veit ekki hvað og hvað. Og þessu á ríkissaksóknari að geta fylgt eftir að sé gert.

En hver er raunveruleikinn? Ríkissaksóknari hefur frá 2017 gefið út hvert opinbera ákallið á fætur öðru til hæstv. dómsmálaráðherra, til ríkislögreglustjóra, til lögreglunnar og sagt: Ég get ekki sinnt þessu eftirliti vegna þess að lögreglan neitar að færa það inn í kerfi sem ég get haft eftirlit með. Þau gögn sem ég kemst í á pappírsformi og í einhverri frístandandi tölvu inni í einhverju herbergi sýna fram á það að lögreglan er ekki að skrá. Lögreglan er ekki passa upp á aðgang, lögreglan er ekki að sinna því að fylgja þeim reglum sem henni ber að fylgja við þær ótrúlega þungbæru eftirlitsheimildir sem hún hefur nú þegar, sem henni er treyst fyrir. Þannig að það er ekki skýrt hver hefur aðgang að símhlerunum sem lögreglan gerir. Það er ekki skýrt hver hefur aðgang að þessum myndböndum sem lögreglan getur tekið. Lögreglan neitar að bregðast við endurteknu ákalli. Það er búið að koma  opinbert bréf frá ríkissaksóknara frá 2017, á hverju ári, nýtt, nýtt, nýtt, nýtt. Það breytist ekkert. Lögreglunni gæti greinilega ekki verið meira sama um skilaboð frá  æðsta handhafa saksóknaravalds á Íslandi en svo að hún bara neitar að færa kerfið yfir í LÖKE. Hún neitar að færa allar sínar upptökur yfir í LÖKE. Hún neitar að leyfa ríkissaksóknara að sinna því lögboðna eftirliti sem ríkissaksóknari á að hafa með eftirlitsheimildum lögreglunnar.

Þannig að já, virðulegi forseti, ég er að segja að þetta sé ótímabært frumvarp vegna þess að lögreglan sætir ekki einu sinni því eftirliti sem henni ber samkvæmt lögum núna að sæta. Af hverju ættum við að trúa því að tvö stöðugildi í viðbót hjá nefnd um eftirlit með störfum lögreglu og einhver gæðastjóri sem er innan húss hjá ríkislögreglustjóra, jú, og fyrirgefið, einhver stýrihópur sem samanstendur af lögreglustjórum,  sé einhvern veginn að bæta sjálfstætt eftirlit með störfum lögreglu þegar lögreglan neitar að sæta eftirliti sem hún nú þegar á að sæta með þeim heimildum sem hún nú þegar hefur.

Hér er algerlega byrjað á vitlausum enda, virðulegi forseti. Hér ætti auðvitað dómsmálaráðherra að vera löngu búinn að tryggja að lögreglan sæti þessu eftirliti. Það er alveg ótrúlegt að það hafi bara verið látið viðgangast að vanvirða ríkissaksóknara með þessum hætti ár eftir ár, trekk í trekk. En svona er þetta. Og áður en við förum að ræða það að færa lögreglunni eftirlitsheimildir með almennum borgurum, sem þetta frumvarp felur í sér, þá þurfum við að koma á fót alvöru sjálfstæðu eftirliti með lögreglu og skikka lögregluna  til að sæta því eftirliti sem hún þó á að sæta. Þangað til er ekki hægt að tala um að hún eigi að fá meiri heimildir til að fylgjast með almennum borgurum. Það er bara ekki hægt, virðulegur forseti. En auðvitað er verið að gera það hér.

Svo ég ræði nú aðeins um frumvarpið á þessum fimm mínútum sem ég á eftir: Í fyrsta lagi þá langar mig að koma að einum   efnislegum agnúa sem mér finnst mikilvægt að við ræðum. Hann snýr að ábendingum sem komu frá umboðsmanni Alþingis um að leyfa erlendum lögreglumönnum að starfa hér á landi. Ég vildi bara benda á að ég tel að greinarnar í þessu frumvarpi séu engan veginn fullnægjandi til að bregðast við þeim ábendingum sem komu frá umboðsmanni Alþingis varðandi að það vantaði skýrt lagaákvæði inn í lögin um að það megi leyfa  erlendum lögreglumönnum að starfa hér á landi. Hér er verið að gefa ráðherra reglugerðarheimild til að ákveða nákvæmlega hvernig þetta eigi að vera gert. Ég held að það bregðist bara ekki við þeim ábendingum umboðsmanns sem þarf varðandi lagaheimild. Lagaheimild er sterkari  en reglugerðarheimild og þetta er ekki bara nógu gott. Ég vildi bara benda á það.

Síðan vildi ég  að bregðast við orðum ráðherra, kannski með ítarlegri hætti  en ég gat í einnar mínútu andsvari hérna áðan þegar kom að því að ráðherra hélt því fram að hér væri ekki verið að leggja til víðtækt eftirlit með almenningi. Ég vil bara segja það mjög skýrt að hér er verið að leggja til víðtækt eftirlit með almenningi. Þetta eru forvirkar rannsóknarheimildir að því leytinu til að það er verið að leggja til að lögreglan gæti safnað upplýsingum, fylgt eftir fólki sem er ekki grunað um að hafa framið nokkurn glæp.

Þessar heimildir hefur lögreglan nú þegar, hún þarf bara að hafa grun. Hún þarf ekki að hafa rökstuddan grun, hún þarf bara að hafa grun um að refsivert hátterni hafi átt sér stað eða sé að fara að eiga sér stað. Þetta eru heimildir sem lögreglan hefur nú þegar. Við erum að tala um að lækka þennan þröskuld, grun, sem sagt ekki rökstuddan grun heldur grun, niður í hugtak sem er hvergi skilgreint, ekki í frumvarpinu, ekki neins staðar annars staðar. Ég veit ekki til þess að það séu til einhver dómafordæmi um hvað áreiðanlegar upplýsingar þýða. Það má segja að þetta sé lítils háttar betrumbót á frumvarpinu eins og það var, sem var náttúrlega algjör hrákasmíði, sem hélt því fram  að ef lögreglan er með upplýsingar, sama hverjar þær eru, bara Gróa á Leiti getur hringt í lögguna og sigað henni á — ég veit ekki hvern. Hér er verið að leggja til smávægilega uppfærslu á því en það er algjörlega óskýrt hvað þetta þýðir. Hvað eru áreiðanlegar upplýsingar? Það er bara alls ekki ljóst. Það er ekki skilgreint.

Það að  lögreglan geti fylgst með öllum myndavélum, eftirlitsmyndavélum, fylgst með af opinberum vefsíðum og fylgst með eftirliti á almannafæri án þess að það séu einu sinni upplýsingar, þetta er bara almennt gagnasafn lögreglunnar. Hún er bara að safna og safna í sarpinn,  hún ætlar að eiga gagnagrunn með aðgengi að öllum upptökum, með aðgengi að öllum myndavélum og með eftirliti á almannafæri.

Mér fannst  kannski ásetningurinn skýrari í  fyrra frumvarpi þar sem var talað um að það væri hægt að hafa eftirlit með stöðum sem væru  eins og félagsheimili fyrir skipulögð glæpasamtök. Ég held að það sé svolítið pælingin: Hér höldum við að sé eitthvað og við ætlum bara að vera hér að vakta þetta, við ætlum að vakta allar myndavélar sem eru hérna og við ætlum að  hanga hérna á einhverjum bílum og ætlum að fylgjast með. Það er ekki lengur jafn skýrt í þessu frumvarpi hvernig stendur til að gera það. En það er, held ég, undirliggjandi planið og það eina sem þarf að liggja fyrir í því er, já, áreiðanlegar upplýsingar sem við vitum ekki hvað þýðir. Eru það áreiðanlegar upplýsingar ef Gróa á Leiti hringir í lögregluna og segist vita það fyrir víst að nágranni hennar sé hryðjuverkamaður? Hann er alltaf að fá einhverja brúna menn í heimsókn, það getur ekki annað verið en að hann sé hryðjuverkamaður. Eru þetta áreiðanlegar upplýsingar? Ég veit það ekki. Það kemur ekki fram í þessu frumvarpi hvað teljast vera áreiðanlegar upplýsingar. Það er mikið áhyggjuefni fyrir borgararéttindi einstaklinga í þessu landi og það er verið að færa lögreglunni ríkar eftirlitsheimildir með almenningi vegna þess að það þarf ekki einu sinni að vera grunur um að þú sért þátttakandi í alþjóðlegri glæpastarfsemi eða skipulagðri glæpastarfsemi. Það er enginn grunur til staðar, bara einhverjar áreiðanlegar upplýsingar sem við vitum ekki hvers eðlis eru  eða þá að þú viljir fremja einhvers konar hættulega árás. En það þarf ekki að vera grunur um það, bara áreiðanlegar upplýsingar sem við vitum ekki hvað er.

Ég næ ekki að komast yfir eftirlitsþáttinn neitt frekar  en ég hef gert nú þegar en ég vildi bara nefna í lokin að það að nefnd um eftirlit með störfum lögreglu skuli ekki vera látin vita af þessum eftirlitsaðgerðum lögreglunnar fyrr en eftir að þessu er lokið gerir þetta náttúrlega algjörlega gagnslaust ákvæði vegna þess að það er ekkert sem segir okkur að lögreglan muni skila inn þessum upplýsingum. Miðað við hvernig hún er að skila upplýsingum um eyðingu gagna, að tilkynna um að eftirlit hafi verið framkvæmt, að passa upp á aðgengi að hlerunum o.s.frv., þá sýna verkin það bara að það er ekkert sem segir okkur að lögreglan muni sinna þessari tilkynningarskyldu sinni, nákvæmlega ekki neitt. Og það eru engin viðurlög ef hún gerir það ekki. Það er ekkert þarna sem passar upp á borgararéttindi hins almenna borgara. Ég hef áhyggjur af því, virðulegi forseti, þegar tveir ráðherrar Sjálfstæðisflokksins koma hingað upp með mál, flokks sem telur sig vera frelsisflokk, sem hugsar svona lítið um hvaða áhrif þetta hefur á borgararéttindi samborgara okkar. Það er bara augljóst af lestri þessa frumvarps að það er engan veginn í forgrunni heldur er búið að hnoða saman því sem lögreglan telur sig þurfa án þess að lagt hafi verið mat á það hvort þetta sé ekki bara óásættanlegt inngrip í friðhelgi einkalífsins, sér í lagi miðað við það hvernig eftirliti með lögreglunni er ótrúlega ábótavant á Íslandi í dag.


Ræðumaður: Halldóra Mogensen

Forseti. Þetta dæmi sem hv. þingmaður nefnir væri hægt að afgreiða með því að gefa auknar heimildir en afmarka þær. Þetta eru miklu víðtækari heimildir í þessu frumvarpi. Frekar ætti að reyna að átta sig á hvaða vanda við ætlum að reyna að uppræta eða laga og koma þá með afmarkaðar heimildir, það væri t.d. ein leið til að nálgast þetta. En enn og aftur ítreka ég mikilvægi þess að við, eins og öll hin Norðurlöndin, komum okkur upp sjálfstæðu eftirliti með störfum lögreglunnar. Eftir það getum við rætt hvaða heimildir þarf. Öryggi skiptir gríðarlega miklu máli en við verðum líka að átta okkur á því að frelsi okkar í samfélaginu frá því að sæta óþarfavaldbeitingu af hálfu yfirvaldsins skiptir líka gríðarlega miklu máli, að þetta jafnvægi sé rétt. Annars er hætta á því að við gröfum undan trausti og trú fólks á samfélaginu, á kerfinu okkar, og að við sköpum meira ofbeldi heldur en það sem við erum að reyna að koma í veg fyrir. Þetta er mikilvægt að hafa í huga.


Ræðumaður: Halldóra Mogensen

Forseti. Takk fyrir þessa spurningu og tækifæri til þess að svara skýrt, út af því að ég held að við séum að byrja á vitlausum enda. Það er vandinn í hnotskurn. Við eigum að byrja á því að tryggja að það sé raunverulegt sjálfstætt eftirlit með störfum lögreglunnar. Svo getum við farið að ræða það hvort við eigum og hvort þörf sé á því að veita auknar heimildir. Það getur vel verið að svarið við þeirri spurningu verði já, að þess þurfi, og ég er algerlega opin fyrir því. En eins og staðan er núna þá hefur lögreglan víðtækar heimildir ef það er grunur. Ef grunur er um glæp þá hefur hún heimildir. Mér finnst það skipta ótrúlega miklu máli og við Píratar höfum talað fyrir því lengi, komið fram með frumvarp og annað um að það þurfi að hafa sjálfstætt eftirlit með störfum lögreglu, og lögreglan hefur sjálf talað um það að hún vill að þetta eftirlit sé sterkt og gott. Frá þessari nefnd um eftirlit með störfum lögreglu hafa líka komið upplýsingar um að hún telji sig ekki vera að fá þær upplýsingar og þau gögn sem hún þarf og hún hafi ekki þær valdheimildir sem þarf til að hafa þetta eftirlit með lögreglunni. Þetta er því eitthvað sem mér finnst við þurfa að skoða vel og skiptir gríðarlega miklu máli að gera það áður en við förum að tala um að auka valdheimildir lögreglunnar.


Ræðumaður: Halldóra Mogensen

Forseti. Réttur hins almenna borgara til að lifa og starfa án eftirlits hins opinbera er ótvíræður. Ég hefði vonað að flestum okkar hér inni og úti í samfélaginu væri annt um að þannig verði samfélagið okkar áfram, að hinn almenni borgari fái að lifa og starfa án eftirlits hins opinbera. En því miður eru ekki allir hérna inni þeirrar skoðunar vegna þess að nú er dómsmálaráðherra enn einu sinni, dómsmálaráðherra Sjálfstæðisflokksins, að reyna að koma í gegn auknum heimildum fyrir lögreglu til að rannsaka fólk sem hefur ekkert brotið af sér og sem er ekki einu sinni grunað um að hafa brotið af sér. Auðvitað eru til aðstæður þar sem slíkar rannsóknir geta komið í veg fyrir alvarleg brot en án sjálfstæðs eftirlits með heimildunum eru miklar líkur á misnotkun og brotum gegn þeim sem sæta njósnum.

Það skiptir máli að við áttum okkur á hvað felst í sjálfstæðu eftirliti. Með því meina ég embætti sem hefur sjálfstæðar rannsóknarheimildir. Nefnd um eftirlit með störfum lögreglu hefur það ekki. Nefndin getur kallað eftir upplýsingum, hún getur gefið álit en hún hefur engin raunveruleg völd. Það þarf að vísa öllu refsiverðu til saksóknara, sem er ekki sjálfstæður og óháður lögreglu.

Það er mikið talað hér um að afbrotavarnir okkar hér á Íslandi, hjá lögreglunni á Íslandi, séu ekki jafn góðar og afbrotavarnir annarra Norðurlanda en öll hin Norðurlöndin eru með þetta sjálfstæða eftirlit. Þar eru líka ríkar skyldur gagnvart borgurum þegar kemur að gagnsæi og getu þeirra til að fá upplýsingar um það eftirlit sem þeir hafa þurft að sæta. Þetta höfum við ekki, forseti.

Strax með 1. gr. frumvarpsins vakna efasemdir um ágæti þessa máls; ný skilgreining á rannsóknar- og greiningardeild ríkislögreglustjóra þar sem henni er ætlað að sinna upplýsingaöflun og greiningum, leggja mat á hættu á hryðjuverkum og líka koma í veg fyrir og rannsaka landráð og brot gegn stjórnskipan ríkisins. Það býður upp á að deildin ofselji þær ógnir sem að landinu steðja. Slíkt er mun auðveldara þegar ytra eftirlit er lítið sem ekkert. Það ætti að vera öllum ljóst að eftirlit með greiningardeild ríkislögreglustjóra, t.d. með því að leggja mat á hættuna á hryðjuverkum, þarf að koma utan frá. Það er bara þannig sem er hægt að tryggja að valdheimildir séu ekki misnotaðar.

Forseti. Frumvarpinu er ætlað að festa í lög núverandi óformlegan stýrihóp lögreglu sem hefur það hlutverk að sporna gegn skipulagðri brotastarfsemi og efla samvinnu og upplýsingaskipti á milli lögregluembætta. Eins og kemur fram í greinargerð frumvarpsins er þessi stýrihópur nú þegar til en stefnt er að því að lögfesta hann og veita honum hlutverk sem kemur að forvirkum rannsóknarheimildum eða afbrotavörnum eins og ráðherra talar um þetta. En þá vakna upp fjölmargar spurningar. Hverju hefur þessi stýrihópur skilað síðan hann var settur á laggirnar? Hvernig hefur hann bætt löggæslu á Íslandi? Í greinargerðinni kemur einnig fram að ríkissaksóknara hafi verið falið að semja reglur um starfsemi hópsins. Hvert er hlutverk stýrihópsins í þessum reglum? Hvað mun breytast við að lögfesta tilvist stýrihópsins?

Stýrihópurinn á samkvæmt b-lið 6. gr. frumvarpsins að taka við tilkynningum þess efnis að lögregla sé að afla upplýsinga um aðila sem talinn er vera viðloðandi skipulagða brotastarfsemi. Lögreglustjóranum sem tekur ákvörðun um að setja af stað slíkt eftirlit ber að tilkynna það til stýrihópsins innan þriggja daga, ekki strax heldur innan þriggja daga. Þetta ákvæði er meingallað. Hvergi er tekið fram hvað gerist ef lögreglustjóri ber ákvörðunina upp við stýrihópinn og stýrihópurinn telur lögreglustjóra hafa farið offari. Hvað gerist þá? Einnig á stýrihópurinn að staðfesta notkun þessa úrræðis ef upplýsingaöflun lögreglu stendur lengur yfir en 12 vikur. Aftur er ekkert tekið fram um hvað muni gerast ef stýrihópurinn er ósammála lögreglustjóra.

Þetta ákvæði er ekki bara gallað, forseti, heldur líka ónauðsynlegt. Á Íslandi búum við við fullþroskað kerfi embættismanna þar sem lögregla getur fengið staðfestingu á ákvörðunum sínum. Það kerfi heitir dómstólar. Því hefur verið fleygt fram að lögregla geti ekki beðið eftir úrskurði dómara þegar svona liggur undir. Gott og vel. En það er alltaf dómari á sólarhringsvakt sem getur brugðist strax við ef erindið er áríðandi. A.m.k. væri alveg ljóst hvað myndi gerast ef dómstólar væru ósammála lögreglustjóra. Aðgerðum yrði hætt tafarlaust.

Þessi stýrihópur, forseti, er algjörlega óþörf samþjöppun valds í málaflokki sem þarf að vera hafinn yfir allan vafa. Eftirlit með forvirkum rannsóknarheimildum, afsakið, forseti, með afbrotavörnum, getur ekki verið á forræði þeirra sem valdið hafa. Það getur ekki verið þannig.

Forseti. Að lokum langar mig að ræða það sem mun koma til með að skipta máli í eftirliti með forvirkum rannsóknarheimildum og það er fjármagn. Í greinargerð frumvarpsins segir að aukið fjármagn muni þurfa til að láta það fram ganga. Tveimur nefndarmönnum verði bætt við nefnd um eftirlit með lögreglu ásamt einum starfsmanni og starf gæðastjóra lögreglu verði sett á laggirnar. Fjármögnun þurfi að fara fram með því að til komi nýjar fjárheimildir við gerð fjármálaáætlunar og við 2. umræðu fjárlaga eða, og hér er það sem ég hræðist að verði raunin, með breyttri forgangsröðun fjárheimilda innan löggæslunnar. Með öðrum orðum að fækka enn frekar almennum lögreglumönnum og/eða rannsóknarlögreglumönnum til að auka eftirlit með fólki.

Forseti. Á fundum okkar Pírata með lögreglumönnum sem vinna í almennri löggæslu hefur komið fram að öll gæluverkefni stjórnvalda síðastliðin ár hafi verið blóðtaka fyrir hina almennu löggæslu. Alltaf verða færri og færri eftir til að sinna hinni almennu löggæslu. Við verðum að passa upp á það í þessu máli að það verði ekki raunin.

Forseti. Einn þáttur í grunnstefnu Pírata snýr að friðhelgi einkalífsins. Friðhelgi einkalífsins snýst um vernd hinna valdaminni frá misbeitingu hinna valdameiri. Þetta frumvarp sem við ræðum hér, frumvarp sem kemur úr viðjum sjálfskipaðra boðbera frelsisins, sviptir almenna borgara friðhelgi einkalífs í þeim meinta tilgangi að tryggja öruggara samfélag. En það er vernd hinna valdaminni frá misbeitingu hinna valdameiri sem tryggir okkur einmitt þetta öryggi. Þessu má ekki snúa á haus, forseti. Við megum ekki grafa undan réttindum almennings til að bæta upp langvarandi fjársvelti lögreglunnar því það er í raun og veru kjarninn í þessu. Við erum búin að fjársvelta lögregluna. Þar af leiðandi er verið að grípa til aðgerða til að reyna að bæta upp fyrir það. Ef við værum hér að afgreiða frumvarp um að efla lögregluna með auknum mannafla, menntun og þekkingu þá stæði ég hér fagnandi, forseti. En ég get ekki fagnað þeirri hættulegu skammsýni sem birtist í þessu frumvarpi og þeirri gegndarlausu vanvirðingu gagnvart því frjálsa samfélagi sem við höfum lagt okkur fram um að byggja hér upp.


Ræðumaður: Þórhildur Sunna Ævarsdóttir

Virðulegi forseti. Nú held ég að ráðherrann hljóti að hafa mismælt sig vegna þess að hún talaði um ef grunur leikur á að einhver hafi framið brot, en sagði í ræðu sinni rétt áðan að það þyrfti ekki að leika grunur á því. Um það snýst þetta frumvarp, að lögreglan þarf ekki að hafa grun, sem er þröskuldurinn sem lögreglan þarf að uppfylla núna til að geta fylgst með fólki. Hún þarf að hafa grun. Hún þarf ekki að hafa rökstuddan grun, heldur grun, sem er lægra form af grun heldur en rökstuddur grunur. Það sem er verið að leggja til hér er að lögreglan hafi áreiðanlegar upplýsingar, en það er hvergi skilgreint og við vitum ekki hvað það þýðir. Við vitum að það er minna en grunur. Er það símtal frá nágranna sem finnst nágranni sinn eitthvað grunsamlegur? Er það nóg til þess að hefja eftirlit á almannafæri? Og við skulum taka það til greina að eftirlit á almannafæri er íþyngjandi. Það að lögreglan geti fylgt þér eftir inn á kaffihús, geti elt þig inn á bókasafn, geti elt þig hvert sem þú ferð á almannafæri á alla aðra staði  en í heimsókn til mömmu þinnar eða heim til þín, er íþyngjandi aðgerð lögreglunnar og hún þarf ekki að hafa til þess grun. Það kalla ég eftirlit með almenningi, víðtækar eftirlitsheimildir með almenningi. Við getum kannski deilt um hvort þetta séu forvirkar rannsóknarheimildir eða afbrotavarnir, sem ég vil meina að sé nákvæmlega sami hluturinn, en þetta eru vissulega víðtækar eftirlitsheimildir.


Ræðumaður: Þórhildur Sunna Ævarsdóttir

Virðulegur forseti. Mig langar að inna ráðherra eftir svörum um athugasemdir sem hún lét falla í ræðu sinni þar sem hún sagði, með leyfi forseta:

„Öfugt við það sem virðist oft mega ráða af opinberri umræðu felur frumvarpið ekki að nokkru leyti í sér víðtækar eftirlitsheimildir með almennum borgurum eða að verið sé að setja á stofn einhvers konar leyniþjónustu.“

Varðandi þessa fyrstu fullyrðingu hæstv. ráðherra, að ekki sé verið að leggja til víðtækar eftirlitsheimildir með almennum borgurum, þá langaði mig að lesa upp fyrir hæstv. ráðherra ætlaða 15. gr. a, „Aðgerðir í þágu afbrotavarna“. Hér stendur, með leyfi forseta:

„Lögreglu er heimilt, í því skyni að stemma stigu við afbrotum, að nýta, svo sem til greiningar, allar þær upplýsingar sem hún býr yfir eða aflar við framkvæmd almennra löggæslustarfa og frumkvæðisverkefna, þar á meðal samskipti við uppljóstrara, eftirlit á almannafæri og vöktun vefsíðna sem opnar eru almenningi.“

Þetta eitt og sér eru víðtækar eftirlitsheimildir með almenningi. Þarna erum við að tala um aðgang að öllum eftirlitsmyndavélum landsins  sem lögregla fær heimild til að vakta til að setja í einhvern gagnagrunn. Er ráðherra virkilega að segja okkur að það sé ekki verið að gefa út víðtækar eftirlitsheimildir með almenningi?


Ræðumaður: Arndís Anna Kristínardóttir Gunnarsdóttir

Forseti. Ég bið hæstv. ráðherra að leiðrétta mig ef ég fer rangt með, en það er minn skilningur af svörum hæstv. ráðherra að það sé engin vinna í ráðuneytinu við að setja á fót sjálfstætt eftirlit með lögreglu líkt og tíðkast í þeim ríkjum sem við berum okkur saman við. Ég bið hæstv. ráðherra um að leiðrétta mig ef þetta var rangt skilið. Það að fjölga í nefnd sem hefur ekki þau völd og þær heimildir sem hún þarf og þá virðingu sem hún þarf til að sinna sínum störfum bætir augljóslega ekki úr þessum vanda.

Hin spurningin sem mig langar til að beina til hæstv. ráðherra varðar atriði sem kemur fram í frumvarpinu, með leyfi forseta:

„Ákvörðun um að hafa eftirlit með einstaklingi verður aðeins tekin af lögreglustjóra og skal bera hana undir stýrihóp um skipulagða brotastarfsemi til staðfestingar svo fljótt sem auðið er og eigi síðar en þremur sólarhringum eftir að ákvörðun er tekin.“

Við meðferð málsins á síðasta þingi var sú athugasemd gerð af hálfu margra aðila að það væri eðlilegt að krefjast dómsúrskurðar, staðfestingar dómara, á þessum heimildum. Viðbrögð ráðuneytisins voru að bæta við stýrihópi um skipulagða brotastarfsemi sem er skipaður lögreglustjórum. Mig langar að spyrja hæstv. ráðherra: Hvers vegna er ekki gætt samræmis í lögunum og farið fram á staðfestingu dómara frekar en nýrrar nefndar sem í ofanálag er innanborðs?


Ræðumaður: Arndís Anna Kristínardóttir Gunnarsdóttir

Forseti. Þetta mál vekur auðvitað upp margar spurningar og mikla umræðu sem við getum vonandi átt hér. Mig langar til að beina tveimur spurningum til hæstv. ráðherra eftir ræðu hennar. Samkvæmt skýrum fyrirmælum Mannréttindadómstóls Evrópu er forsenda fyrir heimildum lögreglu til slíkra inngripa í friðhelgi einkalífs fólks sem felst í eftirliti með einstaklingum án þeirra vitundar að fyrir hendi sé virkt sjálfstætt eftirlit sem er óháð framkvæmdarvaldinu. Hér er verið að leggja til að lögfestar verði heimildir til að fylgjast með einstaklingum sem hvorki hafa brotið af sér né eru grunaðir um að hafa brotið af sér. Eina eftirlitið með störfum lögreglu sem er óháð framkvæmdarvaldinu í dag, nefnd um eftirlit með lögreglu, hefur lýst sér sjálfri sem póstflokkunarstöð auk þess sem hún hefur vakið athygli á því að heimildir og völd nefndarinnar veiti ekki þau tæki sem hún þarf til að hafa nauðsynlegt eftirlit og hefur kvartað undan því að lögreglan láti nefndina ekki fá þau gögn sem hún þarf til að sinna sínum störfum.

Í öllum þeim ríkjum sem við berum okkur saman við er mjög virkt sjálfstætt eftirlit með lögreglu. Mig langar því til að spyrja hæstv. ráðherra:  Er einhver vinna hafin í ráðuneytinu við að bæta úr alvarlegum skorti á eftirliti með störfum lögreglu sem  líklega gerir það að verkum að tillögur þær sem lagðar eru til í frumvarpinu standist ekki stjórnarskrá?

Forseti vill áminna þingmenn um að virða ræðutímann sem er ein mínúta.


Ræðumaður: Þórhildur Sunna Ævarsdóttir

Virðulegur forseti. Ég þakka hæstv. ráðherra fyrir svarið. Ef ég skil hana rétt þá er hún að íhuga að setja á fót óháða rannsókn um allt almannavarnaviðbragð í kringum eldsumbrotin í nágrenni við Grindavík. Það er vel en ég hvet hæstv. ráðherra til að skoða að fara í sjálfstæða og óháða rannsókn gagnvart tildrögum þessa slyss út af fyrir sig vegna þess sem ég minntist á áður, sérstakar skyldur sem stjórnvöld bera þegar kemur að andlátum sem bera að með óeðlilegum hætti. Það er mjög skýrt að það á að fara af stað sjálfstæð og óháð rannsókn þegar þau ber að. Síðan vil ég taka fram að rannsóknarnefnd almannavarna var samkvæmt fréttaflutningi lögð niður vegna þess að henni hafði aldrei verið gert kleift að sinna störfum sínum með fullnægjandi hætti vegna vanfjármögnunar og skorti á stuðning frá dómsmálaráðuneytinu. Nú er hins vegar kominn nýr dómsmálaráðherra og því vil ég spyrja hæstv. ráðherra: Kemur til greina að setja á fót starfhæfa og sjálfstæða rannsóknarnefnd almannavarna að nýju?


Ræðumaður: Þórhildur Sunna Ævarsdóttir

HeimildinVirðulegur forseti. Þann 10. janúar síðastliðinn var hræðilegt slys í Grindavík þar sem Lúðvík Pétursson féll ofan í sprungu við vinnu sína við að fylla ofan í sprunguna. Ég vil byrja á því að votta fjölskyldu og aðstandendum Lúðvíks mína dýpstu samúð. Í kjölfar slyssins hefur komið fram ósk aðstandenda um að farið verði í sjálfstæða og óháða rannsókn á tildrögum slyssins og hefur fjölmiðillinn bent á að nýlegar breytingar á lögum um almannavarnir geri það að verkum að slík rannsókn fer ekki sjálfkrafa af stað eftir atvik sem þetta heldur þurfi sérstaka ákvörðun um að rannsaka atburði sem almannavarnir komi að. Þá hafa aðstandendur gagnrýnt samskiptaleysi og andvaraleysi stjórnvalda í sinn garð í kjölfar slyssins. Í þessu samhengi er vert að benda á að stjórnvöld hafa sérstökum skyldum að gegna gagnvart rannsókn á dauðsföllum sem bera að með óeðlilegum hætti. Dómafordæmi Mannréttindadómstóls Evrópu sýna að slík rannsókn skal vera sjálfstæð og óháð og að aðstandendum skuli haldið sérstaklega upplýstum um gang mála.

Af þessum orsökum vil ég spyrja hæstv. dómsmálaráðherra, Guðrúnu Hafsteinsdóttur, hvort standi til af hálfu ráðherra að setja á fót sjálfstæða og óháða rannsókn á tildrögum og aðdraganda þessa slyss.


Ræðumaður: Gísli Rafn Ólafsson

Virðulegur forseti. Fáa hefði grunað að við hér á Alþingi værum að fara að flytja frumvarp þennan veturinn um uppkaup ríkisins á heilu sveitarfélagi, 1.200 íbúðum,  húsum. En náttúran hefur sýnt okkur hversu öflug hún er og að það er hún sem ræður. Þá er mikilvægt að við sem hér á Alþingi sitjum stöndum saman í því að gefa Grindvíkingum valkost um að flytja annað og að tryggja það sem segir í upphafi markmiðskafla frumvarpsins, með leyfi forseta, „að verja fjárhag og velferð íbúa í Grindavíkurbæ“. Það er nefnilega óvissan um það hvað muni gerast, hversu lengi þessir atburðir munu standa sem skapar mikla og erfiða tíma fyrir þá sem þarna búa. Það hefur því verið mjög ánægjulegt að sjá hvernig við sem þing höfum komið saman og staðið þverpólitískt að því starfi að tryggja það að Grindvíkingar losni við þessa óvissu sem allra fyrst.

Það er margt sem hægt er að segja að gæti kannski farið betur og eflaust er endalaust hægt að rífast um það hvað sé réttlátt verð fyrir húsnæðið, en við vonum að við höfum náð að koma okkur saman um viðmið sem allir geta á endanum sætt sig við. Það verður samt alltaf þannig að það verður tap fyrir Grindvíkinga. Þá er ég ekki bara að tala um fjárhagslegt tap, sem verður eitthvað, heldur líka hið samfélagslega og sálræna tap sem þau svo sannarlega verða fyrir.

Það er einnig mikilvægt að við þökkum þetta góða samstarf. Það er ekki of oft, því miður, innan þessa þings sem þverpólitískt er hægt að ná jafn góðri samvinnu. Þar eru það hæstv. ráðherra og, sem mig langar sérstaklega að taka fram, starfsfólk fjármálaráðuneytisins sem hefur unnið þrekvirki við að koma saman svo flóknu frumvarpi á jafn stuttum tíma.

Nú er komið að því að þetta frumvarp komi til okkar í þinginu til þinglegrar meðferðar. Í meðförum hv. efnahags- og viðskiptanefndar treysti ég því að horft sé áfram til þeirra 316 athugasemda sem þegar hafa borist og þeirra athugasemda sem munu berast nefndinni eftir að þetta mál er komið þar inn. Það verði skoðað hvað sé hægt að gera kannski varðandi þær athugasemdir sem ekki er fyllilega enn þá búið að svara. Ég vil þó sérstaklega benda þar á ákvæðið um lögheimili. Það er tekið fram að það eigi að vera mjög sveigjanlegt og það sé hægt að taka ákvarðanir út frá ekki alveg eins föstum skilyrðum og kannski er sagt hér í frumvarpinu. Ég held að það sé betra að það sé betur skilgreint. Það eru alls konar dæmi og ég held að það sé gott fyrir þingið og nefndina að hugsa upp þau dæmi. Við höfum dæmi um fólk sem hefur t.d. tekið saman, bæði áttu íbúð, flytja inn og börnin eru að leigja hina íbúðina. Er það ekki mikið fjárhagslegt tap annars aðilans ef allt í einu á bara að bæta húsnæðið þar sem eigendurnir búa? Við höfum líka heyrt dæmi um fólk sem hefur keypt sér íbúðir og farið í nám erlendis og er að leigja út íbúðirnar sínar en það á ekki lögheimili þar. Þetta þurfum við bara að hafa vel skrifað og tækla þessi dæmi.

Ég hef líka heyrt frá íbúa í Grindavík, eldri íbúa, sem benti á að hennar fjárfesting til ellinnar var að kaupa íbúð í Grindavík sem hún leigði út til barnanna sinna. Hún hafði miklar áhyggjur af því að hennar fjárhagur, hennar framtíð væri ekki lengur tryggð. Þannig að ég held að það sé mjög mikilvægt að við skoðum þetta með lögheimilið. Á sama tíma tengist það líka dæminu sem ég var að nefna áðan, að aðeins er greitt fyrir eitt húsnæði í sveitarfélaginu. Það er erfitt að benda á það að það sé verið að verja fjárhag Grindvíkinga ef fjárfesting einhvers einstaklings, þá er ég ekki að tala um lögaðila heldur einstakling, er ekki tryggð með þessu frumvarpi.

Það er líka vert að hafa í huga, og ég saknaði þess örlítið í frumvarpinu, að þessar aðgerðir munu hafa stórfelld áhrif á sveitarfélagið Grindavík. Það er verið að taka stóran hluta af tekjustofni þess í burtu og við þurfum virkilega að hugsa um það hvað við ætlum að gera fyrir sveitarfélagið Grindavík á þessum erfiðu tímum.

En enn og aftur langar mig sem fulltrúa í þessari samstarfsnefnd að þakka öllum samstarfsaðilunum úr öllum flokkunum fyrir virkilega gott samstarf og hæstv. ráðherra fyrir að hlusta. Það er ekki alltaf, því miður, sem er hlustað en þarna var svo sannarlega hlustað á okkur. Það er von mín að við getum nýtt reynsluna af því að vinna vel saman að svo mikilvægu máli í að vinna saman að fleiri mikilvægum málum hér á Alþingi.


Ræðumaður: Andrés Ingi Jónsson

Frú forseti. Allt er þá þrennt er á væntanlega við um þetta frumvarp þar sem nú er í þriðja sinn reynt að ná að lögfesta tilskipun Evrópusambandsins 2009/31/EB. Fyrst var það reynt með samþykkt laga nr. 12/2021, síðan með frumvarpi sem meiri hluti umhverfis- og samgöngunefndar flutti og varð að lögum nr. 67/2022. Í bæði skiptin komst Eftirlitsstofnun EFTA að því að innleiðingin hefði ekki verið í fullu samræmi við tilskipunina og því erum við hér að ræða þriðju breytinguna á lögum til að innleiða þetta.

Ég veit ekki hvað maður kallar þetta í því umhverfi sem við höfum núna þar sem er verið að ræða einhverjar meintar gullhúðanir á evrópsku regluverki, hvað við köllum það þegar ráðuneyti reyna að tálga innleiðinguna það mikið niður að hún mistekst í tvígang. En það er ekki til að auka skilvirkni í lagasetningu að vera gerð afturreka ítrekað með innleiðingu.

Ekki náðist að ljúka afgreiðslu málsins á síðasta þingi, einfaldlega vegna þess að stærstu hagsmunaaðilar á sviði niðurdælingar koltvísýrings á Íslandi voru ósammála um efni málsins. Þar erum við að tala um að Orka náttúrunnar eða Orkuveita Reykjavíkur, móðurfélag Carbfix, hafði eina sýn á efnið en önnur orkufyrirtæki sem beita niðurdælingu á annan hátt, Landsvirkjun og HS Orka, höfðu enn aðra sýn og þarna á milli vorum við í þingnefndinni og ráðuneytið dálítið ráðþrota gagnvart því hvernig ætti að leiða þennan ágreining í jörð. Þingnefndin var alla vega ekki rétti vettvangurinn til þess. Ég er því ánægður með að ráðuneytið hafi tekið málið á hús og rætt við hagsmunaaðilana, sest greinilega bara niður í kringum eitt borð og fundið sameiginlegan skilning á því hvernig best sé að innleiða tilskipunina þannig að öll séu sátt. Ef satt reynist sem fram kemur í samráðskafla greinargerðarinnar, að fyrirtækin hafi einfaldlega verið ósátt við umfjöllun í greinargerð frumvarpsins en ekki efnisatriði málsins sjálfs, þá er þetta nú einhver einfaldasta lausn átaka sem hugsast getur og vonum að það standi þegar nefndin fer að fjalla um málið.

Mig langar hér örstutt að nefna þau álitaefni sem ég ræddi í andsvörum við ráðherra, bara til að geta dýpkað aðeins hvað ég átti við. Nú er staðan sú að í Parísarsamningnum er 6. gr. sem fjallar um ýmiss konar viðskipti með kolefni yfir landamæri eða ýmiss konar samstarf á sviði loftslagsmála líka yfir landamæri. Fyrir ári, þegar við stóðum hér í þingsal að ræða þetta, voru þau mál mjög mikið upp í loft og horfði ekki vel varðandi það að það næðist eitthvert almennilegt samkomulag milli aðildarríkja samnings Sameinuðu þjóðanna um loftslagsmál. Eitthvað lagaðist það nú á síðasta loftslagsþingi, þó svo að það sé enn nokkuð í land að það sé algerlega tryggt að t.d. tvíhliða samningar um loftslagsverkefni uppfylli allar forsendur til þess að það sé augljóst að þeir þjóni markmiði sínu. Þetta er í rauninni ágreiningur á alþjóðavísu sem er frosinn í bili. Hins vegar náðist að vinna nógu langt áfram á síðasta þingi til þess að hluti 6. gr. hefur virkjast. Það er farið að vinna verkefnið samkvæmt grein 6.2 sem snýst um tvíhliða verkefni á milli landa. Þar riðu á vaðið Sviss og Taíland. Sviss sem sagt gerir samstarfssamning við Taíland um að fjármagna uppbyggingu almenningssamgangna sem gangi fyrir grænni raforku, fasa þannig út jarðefnaeldsneyti í vegasamgöngum í Bangkok. En þó að þetta hafi gerst bara núna á síðustu vikum og mánuðum þá erum við strax komin í þá stöðu að það eru deilur um það hvort framtalning á loftslagsávinningi sé að lenda á réttum stöðum. Áhyggjur sem uppi hafa verið af tvítalningu í 6. gr. Parísarsamningsins eru því enn mjög lifandi.

Þetta er kannski sérstaklega áhugavert gagnvart Íslandi þar sem Sviss er hér aðili að tvíhliða viljayfirlýsingu. Sviss hefur skrifað undir samkomulag við Ísland um að leita leiða til að styrkja samstarf á sviði loftslagsmála. Hluti af því er vinna í kringum Climeworks, loftföngunar- og niðurdælingarstöðina uppi á Hellisheiði, svissneskt fyrirtæki í grunninn. Í þessari viljayfirlýsingu er jafnframt rætt um að þróa mögulega leiðir til að senda til Íslands koltvísýring frá Sviss til niðurdælingar í Coda-stöðinni sem Carbfix ætlar að koma upp í Straumsvík. Ef af þessu verður mun þetta regluverk sem við höfum hér til umræðu væntanlega ekki duga þar sem það er skýrast hvað varðar praktíska hluti varðandi niðurdælinguna sjálfa en hvað varðar orðsporsáhættu og tiltrú fólks á mótvægisaðgerðum í loftslagsmálum þá þarf að setja aðeins meira kjöt á beinin. Eins og deilurnar um ágæti svissneska verkefnisins í Taílandi sýna svo glögglega þá skiptir mjög miklu máli að gagnsæið sé aukið eins mikið á þessu sviði og hægt er. Þannig komum við í veg fyrir að tiltrú almennings laskist, að orðspor landsins á alþjóðavísu verði fyrir barðinu á þessu. Við þurfum að ræða það, sýnist mér, í samtali við starfshóp um markaði um kolefniseiningar sem hæstv. ráðherra skipaði í apríl á síðasta ári. Þó að þessi starfshópur hafi ekki skilað af sér enn er full ástæða til að skoða þau verk í tengslum við þetta frumvarp, hvort sem við tökum þær hugmyndir inn í þá vinnu eða væntum þess að fá frumvarp um millilandaviðskipti sérstaklega í hendurnar.

Fleira held ég að ég þurfi ekki að segja í þessum umgangi. Væntanlega munum við eiga frekari umræður um þetta í 2. umræðu að því gefnu að við fáum orkufyrirtækin ekki hvert upp á móti öðru í nefndinni aftur.


Ræðumaður: Andrés Ingi Jónsson

Frú forseti. Örlítið í viðbót varðandi tvíhliða samning við Sviss. Mig langar aðallega að forvitnast hjá ráðherra hvort sambærilegir samningar séu í gildi við einhver önnur ríki eða hvort sá svissneski sé sá eini, einnig hvort ráðuneytið meti það þannig að það þurfi aðkomu ríkisins að því að gera svona samninga, sem sagt hvort staðan sé sú að starfsemin sem Carbfix sér fyrir sér í Straumsvík, Coda-miðstöðin, sé alltaf háð því að það sé tvíhliða samningur á milli Íslands og þess ríkis sem sendir hingað koltvísýring til niðurdælingar. Þetta er annað atriðið. Hitt er síðan varðandi upplýsingagjöf þegar og ef til niðurdælingar á innfluttum koltvísýringi kemur. Í reglugerð um geymslu koldíoxíðs í jörðu er fjallað um skrár og upplýsingar til almennings, þetta eru mjög almennar upplýsingar, umhverfisupplýsingar, sem þar er talað um að gera aðgengilegar almenningi. En eitt af því sem er einmitt gagnrýnt varðandi þessi viðskipti yfir landamæri með koltvíoxíð er skortur á gagnsæi. Þannig að ég velti fyrir mér hvort ráðuneytið hafi skoðað að bæta inn í þetta frumvarp einhverju skýrara ákvæði varðandi upplýsingar til almennings um það magn koltvísýrings sem er flutt inn til landsins eða uppruna hans eða annað sem getur mögulega orðið til þess að auka bara traust á kerfinu. Þetta snýst nefnilega þegar upp er staðið um að almenningur treysti því að hér sé verið að vinna til góðs og að orðspor Íslands laskist ekki við þennan innflutning. Í því skyni eru meiri upplýsingar betri en minni.


Ræðumaður: Andrés Ingi Jónsson

Frú forseti. Í þessu frumvarpi er m.a. fjallað um viðskipti yfir landamæri eða samstarf yfir landamæri eins og t.d. ef land sendir hingað tankskip fullt af koltvísýringi sem síðan er dælt niður í íslenskan berggrunn til að vera þar varanlega geymdur. Hæstv. ráðherra þekkir þær áhyggjur sem eru á alþjóðavísu af möguleikanum á tvítalningu í loftslagsbókhaldi viðtökuríkja og upprunaríkis en þær áhyggjur hafa nú eitthvað dofnað eftir síðustu loftslagsráðstefnu Sameinuðu þjóðanna þar sem náðist svona skref í rétta átt í þessum málum. En hvað varðar stefnu Íslands þegar kemur að kolefnismarkaði og því sem snýr að 6. gr. Parísarsamningsins þá setti hæstv. ráðherra á laggirnar starfshóp í apríl á síðasta ári um kolefnismarkaði, sem átti að skila niðurstöðum núna í febrúar, fyrir tveimur vikum, um mánaðamótin. Mig langar að spyrja hæstv. ráðherra hvað líði störfum þess starfshóps. Þær niðurstöður væru áhugaverðar í samhengi þessa máls fyrst við fáum það hér aftur í hendurnar. Svo langar mig líka að spyrja varðandi þá viljayfirlýsingu sem fyrri ráðherra gerði varðandi svona tvíhliða samstarf við svissnesk stjórnvöld árið 2021, hver sé staða þess samstarfs og hvort viljayfirlýsingunni hafi verið fylgt eftir með einhverjum framhaldsskjölum, sem sagt hvort sé farið að hylla undir einhver frekari samstarfsverkefni.


Ræðumaður: Gísli Rafn Ólafsson

Virðulegi forseti. Já, það er dálítið fyndið að við sitjum hér og ræðum skýrslu um bókun 35. Það var einmitt lagt frumvarp fram á síðasta þingi, eins og hefur komið fram, og það rataði alla leið inn í utanríkismálanefnd þar sem ég sit. Þegar það var komið þangað þá held ég að menn hafi áttað sig á því að þetta væri sennilega heitasta kartaflan á svæðinu vegna þess að gestalistinn sem kom fram að beiðni nefndarmanna var svo langur að það hefði sennilega tekið heilt kjörtímabil að fá alla til að mæta, sérstaklega vegna þess að hver og einn vildi mikið tala. Á þessum gestalista voru nokkurn veginn allir stjórnmálamenn eða stjórnmálaskörungar alla vega síðastliðinna 30 ára vegna þess að menn vildu nú fara í umræðuna um það hvernig EES-samningurinn hefði verið gerður á sínum tíma. Því miður kláraðist þingið allt of snemma í vor og við náðum ekki að fá alla þessa gesti til að koma og hlusta á þá.

Fyrir okkur sem ekki eru lögfræðingar þá er þetta mál náttúrlega dálítið flókið og snúið og erfitt fyrir okkur að skilja. Fyrir mér var EES-samningurinn bara frábær leið. Árið 1994 var ég búinn að vera að vinna í hálft ár í Bretlandi og var með rosalega flottan stimpil í vegabréfunum mínu frá því sem ég gæti þýtt sem geimverudeild Breta, það stóð, með leyfi forseta, „Aliens Department“, við Íslendingar vorum sem sagt svona utanaðkomandi aðilar á þeim tímum. En eftir áramótin 1993/1994 þá mátti ég allt í einu vinna í Bretlandi án þess að vera með nokkur leyfi. Það er náttúrlega þetta sem fullt af Íslendingum hafa nýtt sér í gegnum árin, þennan samning. Við höfum líka notið góðs af því að fá hingað til lands vinnuafl sem heldur uppi okkar samfélagi, allt í gegnum þennan samning.

En það er nú einu sinni þannig með þessa blessuðu bókun að það virðist vera hægt að túlka það um hvað hún snýst á alla vegu, allt frá því að við séum bara að verða leppríki yfir í það að hér sé verið að gera tiltölulega litlar eða engar breytingar. Það er athyglisvert að fá þessa skýrslu í hendurnar vegna þess að hún rekur söguna um það af hverju þessi ákveðna bókun skiptir máli. Það er líka athyglisvert að skoða í þessu tilfelli að Norðmenn fóru aðeins aðra leið. Þeir settu þessi ákvæði bara beint inn í upprunalega samninginn sinn þannig að þeir þurftu ekki að framkvæma þessa sérstöku bókun. Ef við eigum að trúa sögum um leppríkið þá hljóta þeir hafa afsalað sér öllu fullveldi fyrir 30 árum síðan og hljóta þá að vera algerlega undir stjórn Evrópusambandsins og gera allt sem Evrópusambandið segir. En kannski er hluturinn aðeins öðruvísi heldur en sú frásögn.

Sumir benda jafnvel á að við eigum bara að hætta þessu EES-máli, hvort við eigum kannski bara að fara í okkar útgáfu af Brexit, eins og það var kallað. Ég veit ekki hvað íslensk útgáfa myndi heita en það hljómar örugglega bara mjög illa.

Sannleikurinn er sá að já, við fáum fullt af lögum og reglugerðum og tilskipunum sem við erum að fylgja. Í mínum huga hefur flest af því leitt af sér góða hluti. Ég sé t.d. ekki að við værum með jafn öflugt eftirlit í fjármálageiranum núna eftir hrun ef við hefðum ekki tekið upp allar tilskipanirnar tengdar fjármálunum sem við höfum gert. Það sama gildir um margt annað. Við erum einfaldlega allt of lítil þjóð til þess að geta tekið utan um öll þau stóru og flóknu verkefni sem þarf að setja reglur og tilskipanir um og þar af leiðandi er einfaldlega mikilvægt að við séum að gera það rétt. Það er einmitt um það sem þessi blessaða bókun snýst. Hún snýst um það að ef við erum að innleiða löggjöf frá Evrópusambandinu þá séum við að gera það rétt. Ef við gerum það vitlaust þá eigi sú regla sem við áttum að vera að innleiða að gilda. Þetta er ekki spurning um neitt framsal. Þetta er ekki spurning um að láta einhvern annan ráða. Við þurfum enn þá að innleiða þessi lög og þessar tilskipanir og gerum það. Við í utanríkismálanefnd fáum að sjá hverja einustu af þeim og það er alltaf gaman að lesa í gegnum listann og sjá hvað er verið að innleiða. Ég myndi segja að kannski svona 10% af þeim er eitthvað sem hefur virkilega mikil áhrif. Við þurfum að sjálfsögðu innleiða þetta rétt.

Hér hefur á undanförnum vikum verið mikið rætt um gullhúðun, þ.e. að bæta við þegar það eru að koma tilskipanir, setja eitthvað á. Reyndar vilja menn kannski frekar kalla það blýhúðun af því að það er meira íþyngjandi og ekki eins jákvætt og gull. En það er einfaldlega þannig að þarna er líka verið að horfa á það hvort við séum að innleiða hlutina rétt. Það er hægt að snúa því einhvern veginn upp í það að við séum að leyfa erlendum dómstólum og erlendum aðilum að setja lögin hérna, að við séum hætt að fylgja stjórnarskránni og ég veit ekki hvað og hvað. Fyrir þá sem hafa virkilega gaman af því að horfa á svona pólitískt þras sem snýst oftast ekki um það sem málið snýst um, eins og umræðan var kannski um þriðja orkupakkann, þá er  alveg upplagt  að fylgja þessu máli. En fyrir okkur sem höfum meiri áhyggjur af því að við séum að setja reglugerðirnar, tilskipanirnar, reglurnar og lögin rétt er þetta einfaldlega mál sem er kjörið tækifæri fyrir aðila til þess að teikna skrattann á vegginn endalaust, bara til að sýnast og vera með einhverja pólitíska stæla.


Ræðumaður: Andrés Ingi Jónsson

Frú forseti. Þetta er búin að vera ansi áhugaverð umræða. Ég var dálítið hugsi eftir ræðu hv. þm. Vilhjálms Árnasonar því að mér fannst hann draga ágætlega upp vendipunktinn sem við stöndum á, hvernig við færum okkur úr viðbragði yfir í aðlögun, yfir í það að laga okkur að því hvernig staðan verður til lengri tíma. Viðbragðsfasinn er versta mögulega staða til að standa í til lengri tíma. Þá eru gerð mistök. Þá er allt dýrara. Þá er mannslífum jafnvel teflt í hættu. Nefnum bara dæmið um lögnina sem var lögð yfir nýrunnið hraun og hefur verið lýst réttilega í umræðunni sem verkfræðilegu afreki. Þetta er líka stórhættulegt. Það er verið að senda menn á jarðýtum út á nýrunnið hraun. Það er ekki langt síðan við supum hveljur yfir því að túristar væru að labba á tveimur jafnfljótum yfir nýrunnið hraun og almannavarnir vildu helst bara geta sent svona fólk úr landi, fannst mér. Nú bara látum við margra tonna tæki trilla þarna yfir. En það er af illri nauðsyn því hvernig er brugðist við þegar heill landshluti missir húshitun um hávetur? Þá er gripið til neyðarúrræða. Það er viðbragðsfasinn sem við viljum svo gjarnan losa okkur úr.

Það er svo skrýtið að í landi eins og Íslandi þar sem veður eru válynd og náttúran óblíð þá er eins og við þurfum að vakna upp við vondan draum til þess að færa okkur yfir í forvarna- eða aðlögunarfasann. Rifjum upp hvernig ofanflóðasjóður varð til, bara sem faglegur rammi utan um það hvernig við komum í veg fyrir dauðsföll af völdum snjóflóða og skriðufalla. Það var ekki fyrr en fólk dó á Flateyri og í Súðavík að þessum sjóði var komið á og fór að sinna forvörnum til að það þyrfti ekki að bregðast við jafn hræðilegum atburðum og áttu sér stað fyrir vestan. Sá sjóður var síðan endurskilgreindur í kjölfar gossins í Eyjafjallajökli, tímabundið að vísu, þannig að nota mætti hluta af tekjum sjóðsins til þess að vinna heildarhættumat vegna eldgosa, vatnsflóða og sjávarflóða á Íslandi. Eldgosin augljóslega nauðsyn, vatnsflóð og sjávarflóð sívaxandi nauðsyn vegna loftslagsbreytinga en þessi heimild hefur aldrei orðið að einhverju varanlegu úrræði. Við erum enn í dálitlum viðbragðsham varðandi þetta. Það er verið að framlengja þetta ár fyrir ár. Í tengslum við afgreiðslu fjárlaga er þessi bráðabirgðaheimild ofanflóðasjóðs til að gera allt annað en ofanflóðasjóður var stofnaður til að gera, framlengd frekar en að við komum í gagnið einhverju varanlegu. Þess vegna er auðvitað ánægjulegt að heyra hæstv. forsætisráðherra lýsa því hér að það sé hafin vinna um heildstætt hættumat fyrir svæðið á Suðurnesjum út frá eldgosahættu en að sama skapi klórar maður sér dálítið í kollinum vegna þess að það er það sem var sett af stað árið 2011 fyrir allt landið í kjölfar gossins í Eyjafjallajökli. Við hljótum að þurfa að spyrja okkur hvort stjórnvöld hafi ekki keyrt þetta verkefni í gang af nægjanlegum krafti, hafi ekki sýnt því þá alvöru sem nauðsynleg er og fyrir vikið séum við aftur komin í viðbragð þegar kemur að því að meta hættuna á Suðurnesjum frekar en að hafa getað gert það á forvarnastigi.

Hitaveitur á Íslandi, úttekt á stöðu hitaveitna,Svo langar mig rétt að nefna, eins og fleiri hafa komið inn á í umræðunni, að ekki hafi verið brugðist við varnaðarorðum Orkustofnunar og fleiri varðandi það að það þyrfti að búa sig undir þær sviðsmyndir sem síðan raungerðust þegar hitaveitan datt út í kjölfar síðasta goss. Meira að segja ráðherra umhverfis-, orku- og loftslagsmála, sem lét vinna skýrslu undir heitinu flaggar þessari skýrslu gjarnan sem svona heildarúttekt á því hvar skóinn kreppir í hitaveitumálum en samkvæmt verksamningi ráðuneytisins við ÍSOR voru bara lághitasvæði skoðuð. Það voru sem sagt skoðaðar eiginlega allar opinberar hitaveitur nema á Suðurnesjum, þar sem háhiti er notaður til að hita kalt vatn, það var undanskilið í verkbeiðni ráðherrans. Bara nýskeð.

Þingmenn eru minntir á að virða tímamörk.


Ræðumaður: Gísli Rafn Ólafsson

Frú forseti. Við sem búum á Suðurnesjum erum endalaust þakklát því galvaska liði sem tókst að koma aftur á heitu vatni langt á undan áætlun. Það sýndi sig hversu miklu er hægt að áorka þegar allir vinna saman að sama markmiði. Mig langar líka að þakka öllum hinum sem komu að því verkefni að halda á okkur hita, þeim sem sáu um að dreifa til okkar ofnum, þeim sem lánuðu ofna, galvaskri píparasveit sem var í því að aðstoða við það þegar vatnið komi aftur á, fullt af fólki á bak við tjöldin sem vann mikið verk. Við allt þetta fólk stöndum við í mikilli þakkarskuld.

Á neyðarstundu er oft auðveldara að taka ákvarðanir því að áhrif áfallsins eru svo augljós í hugum allra. 13.000 heimili og 30.000 íbúar án hita um miðjan vetur er ansi mikil hvatning til þess að láta ekkert stoppa sig í að leysa verkefnið. Það er einmitt þannig í þessari löngu aðgerð sem er búin að standa í tæp fjögur ár að ákvarðanir á neyðarstundu hafa oftast verið mjög góðar, enda hefur verið hlustað á sérfræðingana sem benda á hvað þurfi að gera.

Hins vegar þegar hættan er aðeins fjarlægri  virðist vera mun erfiðara að taka ákvarðanir. Varnargarðarnir í kringum Svartsengi og Grindavík voru erfiðar ákvarðanir sem hefði þurft að taka fyrr, en þær hafa samt þegar sannað gildi sitt. Þau sem fara með stjórnina eru ávallt hrædd við að taka ákvarðanir um kostnaðarsamar forvarnaaðgerðir af hræðslu við að vera gagnrýnd fyrir að fara í óþarfaaðgerðir ef ekkert gerist. En þau átta sig sjaldnast á því að það að taka ekki ákvörðun um forvarnaaðgerðir mun leiða af sér mun verri niðurstöðu. Það er  alltaf miklu verra að bregðast við of seint. Kostnaðurinn við aðgerðaleysið mun líka vera margfaldur á við kostnaðinn við forvarnirnar, a.m.k. sexfaldur samkvæmt skýrslu sem unnin var fyrir Alþjóðabankann.

Minnisblað sem lagt var fram í ríkisstjórn í nóvember lagði áherslu á það að farið væri í að smíða tengistykki svo hægt væri að tengja olíu- eða rafmagnskatla sem framleiða heitt vatn inn á hitaveitukerfið í Fitjum. Slík smíði tekur allt að þrjá mánuði, en því miður strandar á ákvörðun ríkisstjórnarinnar um að hefja smíðina. Fengið var fjármagn úr Orkusjóði til að hefja leit að lághitaholum sem hægt væri að nota allt frá 60–80° heitt vatn úr í neyð. Það er þó vert að hafa í huga að sérfræðingar segja að þetta geti tekið allt að hálft ár að klára. Langtímalausnin er sú að hefja einnig framleiðslu á heitu vatni í Reykjanesvirkjun en það er framkvæmd sem mun kosta allt að 10 milljarða og alls ekki víst að einkafyrirtæki eins og HS Orka sé tilbúið að fara í slíka fjárfestingu. Þá vaknar upp sú spurning hvort nauðsynlegt sé að þrýsta á forgangsröðun verkefna eins og þessara með lagasetningu.

Jarðfræðingar segja að við getum búist við því að það gjósi aftur á þessu svæði, jafnvel í byrjun næsta mánaðar. Það er alls kostar óvíst hvort sú lögn sem lögð var um helgina sleppi. Sama gildir um Svartsengislínu sem rétt slapp í þetta skiptið. Þá er mikilvægt fyrir okkur að muna að versta sviðsmyndin, eldgos í Svartsengi sjálfu, er enn möguleiki,  þó örlítið minni, sem við verðum að búa okkur undir.

Við lærðum margt af þessum atburði. Nú er mikilvægt að sá lærdómur leiði til þess að við förum í þær aðgerðir að tryggja heitt og kalt vatn ásamt raforku til okkar sem búum á Suðurnesjum. Það er mikilvægt að ákvarðanir séu teknar  hratt og örugglega jafnvel þótt búið sé að lækka niður í hættustig úr neyðarstigi. Það er algerlega ólíðandi að þessari ríkisstjórn takist aldrei að fara í mikilvægar aðgerðir nema búið sé að lýsa yfir neyðarstigi. Það þarf að hefja vinnu í þágu forvarna strax.

Við þurfum einnig að draga þann lærdóm af  þessum atburðum að við þurfum að fjárfesta í krítískum innviðum úti um allt land vegna þess við erum land þar sem náttúran hefur völdin, óháð því hver er í ríkisstjórn. Við hér á Alþingi höfum staðið þétt bak við Grindvíkinga í þeirra hamförum. Nú er kominn tími til þess að við gerum hið sama  fyrir íbúa Suðurnesja. Ef ríkisstjórnin er orðin svo óstarfhæf vegna innbyrðis átaka að þau geta ekki lengur tekið ákvarðanir í þágu íbúa í neyð þá er kominn tími til að þau viðurkenni vanmátt sinn og leyfi öðrum að stjórna þessari mikilvægu vinnu sem fram undan er. Við þurfum ekki þessa ríkisstjórn til þess.


Ræðumaður: Gísli Rafn Ólafsson

Frú forseti. Ég þakka hæstv. forsætisráðherra fyrir svarið. Það er oft þannig að við þurfum að horfa á margar sviðsmyndir og þegar kemur að því að forgangsraða þarf stundum að forgangsraða fleiri en einum hlut. Þarna hef ég miklar áhyggjur af því að við erum ekki búin að sjá verstu sviðsmyndina sem væri ef eldgos kæmi innan Svartsengis sjálfs. Þar eru varnargarðarnir eða þær pípur sem var verið að leggja um helgina ekki lausnin heldur þyrfti að fara í einhverjar aðgerðir eins og þessar. Það hefur verið talað hér um lághitaholurnar sem á að bora. Það tekur hálft ár. Það að byrja að byggja þessi tengistykki, hvort sem við þurfum að nota þau eða ekki, getur sparað okkur mánuði, getur sparað okkur mikla peninga. Að byggja eitt stykki kostar einn þriðja af því sem bara verkefni helgarinnar kostuðu. Þegar við gerum hlutina snemma þá kosta þeir nefnilega minna.


Ræðumaður: Gísli Rafn Ólafsson

Frú forseti. Mig langar að byrja á því að þakka hæstv. forsætisráðherra fyrir að taka þessa umræðu. Mig langar að ræða aðeins við hæstv. ráðherra, ekki um þær aðgerðir sem eru núna heldur hvað við þurfum að gera til að tryggja heitt vatn áfram til Reykjaness, vegna þess að við höfum heyrt það frá vísindamönnum að það geti gosið aftur jafnvel fyrstu vikuna í mars. Við vitum ekki hvort það hraun sem þá mun koma muni fara yfir leiðsluna eða jafnvel yfir sjálft raforkuverið. Það kom fram á fundi í atvinnuveganefnd í morgun að tillaga um olíukatla sem lagt var til að yrðu fengnir til að búa til heitt vatn til lengri tíma, svokölluð neyðarhitaveita, hefði verið lögð fyrir ríkisstjórn fyrir rúmum þremur mánuðum síðan að farið yrði í þá vinnu að útbúa tengistykki fyrir slíka katla til að tengja inn á hitaveituna en að það hafi ekki verið gert og það bíði enn ákvörðunar ríkisstjórnar. Það að búa þá til mun taka þrjá mánuði, þrjá mánuði sem við erum búin að missa nú þegar.

Forseti vill minna þingmenn á að virða ræðutímann sem er ein mínúta.




Ræðumaður: Andrés Ingi Jónsson

Herra forseti. Síðasta ár var heitasta ár í sögu mælinga. Skaðleg áhrif loftslagsbreytinga eru staðreynd og eiga sér stað um allan heim á hverjum einasta degi. Við og börnin okkar erum að líða fyrir aðgerðaleysi síðustu áratuga. Hvernig standa íslensk stjórnvöld sig? Í ár eru bein framlög til loftslagsmála 1,7 milljörðum lægri en á síðasta ári. Við það bætist að ríkisstjórnin ákvað að spara sér 4,8 milljarða þegar hún færði stuðning við rafbíla af einum lið yfir á annan, tók þessa 4,8 milljarða og ætlar væntanlega bara að nýta þá í almennan rekstur frekar en í baráttuna gegn loftslagsbreytingum sem eru að setja allt samfélagið í hættu næstu áratugina. Það er eins og ríkisstjórnin líti ekki á þetta sem brýnan vanda. Það birtist t.d. í því að loksins núna hillir undir það að aðgerðaáætlun í loftslagsmálum verði uppfærð en hún er frá árinu 2020. Það er spilað eftir löngu úreltri handbók uppi í Stjórnarráði en lagaskyldan er nefnilega sú að ráðherra þarf ekki að uppfæra nema á fjögurra ára fresti og hann ætlar að fullnýta sér allan þann frest sem hann getur. Sama er síðan með tölulegu markmiðin, þar virðist stefnan sett á að uppfylla bara lágmarkið. Vandinn er nefnilega að ég held að ríkisstjórnin sé farin að trúa spunanum.

Ég var á fundi hér við Austurvöll fyrr í dag þar sem hæstv. umhverfisráðherra sagði að markmið stjórnvalda væru metnaðarfull, svo vægt væri til orða tekið. Markmið stjórnvalda eru einfaldlega sú ákvörðun sem var tekin sameiginlega innan Evrópusambandsins. Þau eru málamiðlun á milli mestu kolafíkla Evrópu og metnaðarfullu landanna, metnaðarfullu landanna sem við ættum að vilja miða okkur við og ganga lengra.

Nei, forseti. Núverandi ríkisstjórn mun nýta allar glufur til að ganga eins skammt  og hún kemst upp með. Þá klagar upp á okkur hjá þinginu að taka spunann, afrugla hann og halda ríkisstjórninni við efnið, því að ekki gera stjórnarflokkarnir það.


Ræðumaður: Björn Leví Gunnarsson

Forseti. Mig langar að ræða aðeins skilvirkni í opinberum rekstri og í rauninni líka í einkarekstri, sérstaklega þar sem kemur að sameiginlegum öryggissjónarmiðum í víðara samhengi, og kannski nánar tiltekið naumhyggju frekar en skilvirkni. Nú er staðan þannig t.d. í heilbrigðiskerfinu að þar sem á að vera 85% nýting á sjúkrarúmum er rúmlega 100% nýting. Það þýðir að þegar aukaálag er á heilbrigðiskerfinu er ekkert pláss. Það þýðir líka að í núverandi ástandi er álag á heilbrigðisstarfsfólk. Álag kostar. Sama má segja um menntakerfið. Þar eru kennarar með stóra bekki og um leið og það bætist eitthvað við, jafnvel bara einn eða tveir krakkar sem flytjast á milli hverfa eða eitthvað svoleiðis, þá er bara varla pláss. Þannig er þessi naumhyggja eða með öðrum orðum skilvirkni, innan sviga, að keyra kerfið eða keyra öryggi fólks á eins litlu og mögulegt er af því það er svo hagkvæmt, þannig spörum við pening, en með því búum við líka til álag, sérstaklega þegar það koma áföll eins og hafa dunið á okkur á Reykjanesskaganum að undanförnu, í Covid og oftar í rauninni. Ég held að við þurfum í alvörunni dálítið að hugsa þetta upp á nýtt, sérstaklega hvað opinbera reksturinn varðar, hvað heilbrigðiskerfið varðar, að líta ekki í naumhyggjuna og líta ekki í aurana þegar krónurnar vegna álags eru stærri.


Ræðumaður: Gísli Rafn Ólafsson

Forseti. Mig langaði að taka undir með hv. þm. Jóhanni Friðriki Friðrikssyni. Ástandið á Reykjanesi er alvarlegt. Við kannski sluppum smá með skrekkinn, ég var akkúrat að fá skilaboð um að það væri kominn smá hiti í húsið hjá mér. Við þurfum að muna að það eru kannski þrjár til fjórar vikur í næsta eldgos og það eldgos gæti verið þannig að það flæði yfir nýju lögnina sem var lögð eða lögnina á öðrum stað eða yfir Svartsengi sjálft. Við þurfum virkilega að fá að ræða hér inni ekki bara plan A og ekki bara plan B heldur hvort ekki sé byrjað á plani C, D og E, hver þau plön eru, hvernig var byrjað á þeim og hvenær, og ef við þurfum að samþykkja einhverja peninga þá viljum við gera það sem fyrst.


Ræðumaður: Björn Leví Gunnarsson

Forseti. Eins og hæstv. ráðherra kemur inn á þá er þetta dreifikerfisvandamál. Það er vandamál að það er bara ein lína þarna á heita vatninu inn í bæinn. Það er ekkert flóknara en það í rauninni. Þegar sú áhætta er til staðar, það er ekki hringtenging eða eitthvað þess háttar, þá ætti að hlusta þegar það er verið að biðja um viðbrögð vegna þessarar vár sem við erum með núna í höndunum. Minnisblaðið sem ríkisstjórnin fékk var mjög skýrt um það hvað þyrfti að gerast strax. Mig langar til að spyrja: Af hverju var ekki brugðist við því út af einmitt þessum veikleikum sem eru í kerfinu? Hæstv. ráðherra segir að það sé ekki kostnaðurinn og ég trúi því. Alþingi hefur sýnt að það er tilbúið til þess að grípa til þeirra aðgerða sem þarf. En eftir á má alltaf spyrja, og það er tiltölulega augljóst í þessu tilviki: Af hverju var þá ekki brugðist við þessum ábendingum?


Ræðumaður: Björn Leví Gunnarsson

HeimildarinnarForseti. Ég vil byrja á að þakka aðilum sem hafa náð að tengja hitaveituna á Suðurnesjum niður í Reykjanesbæ fyrir þrotlausa vinnu og í rauninni fram yfir það sem mætti búast við. En á því byggi ég aðeins fyrirspurn mína til hæstv. fjármálaráðherra en samkvæmt heimildum og birtist í fjölmiðlum fyrir helgi, þá fékk ríkisstjórnin minnisblað um hvaða aðgerðir ríkisstjórnin þyrfti að grípa til samstundis til að tryggja öryggi fólks ef hitaveitulögnin færi í sundur. Þar var m.a. að setja upp kyndingu við Fitjar, olíukyndistöð, til þess að tryggja heitt vatn á svæðinu. Það var ekki brugðist við því. Ef sú stöð hefði verið komin upp hefði ekki orðið það heitavatnsleysi sem við höfum horft upp á undanfarna daga. Því langar mig til að spyrja hæstv. ráðherra: Sökum þess að það var ekki lagt í þær aðgerðir þá, er ekki tímabært að grípa til þeirra aðgerða nú þegar? Það er búist við gosi aftur á næstu þremur vikum og þess vegna á þessum stað aftur og lögnin gæti farið í sundur aftur. Hver er kostnaðurinn þarna á bak við? Er það vandamál þegar allt kemur til alls að það var ekki gripið til þeirra aðgerða sem komu fram í minnisblaðinu? Hver er skaðinn sem við horfum upp á vegna þess heitavatnsleysis sem hefur orðið á undanförnum dögum? Er ráðherra með slíkar upplýsingar eða fáum við slíkar upplýsingar um leið og ráðherra veit það?


Ræðumaður: Andrés Ingi Jónsson

Borist hafa bréf frá félags- og vinnumarkaðsráðherra þar sem óskað er eftir fresti til þess að veita skrifleg svör við fyrirspurnum á þskj. 617, um endurskoðun á reglum um búningsaðstöðu og salerni, frá Andrési Inga Jónssyni, og á þskj. 324, um búsetuúrræði fatlaðs fólks, frá Bryndísi Haraldsdóttur. Einnig hefur borist bréf frá menningar- og viðskiptaráðherra þar sem óskað er eftir fresti til að veita skriflegt svar við fyrirspurn á þskj. 901, um styrki og samstarfssamninga, frá Bergþóri Ólasyni. Að lokum hefur borist bréf frá matvælaráðherra þar sem óskað er eftir fresti til að veita skriflegt svar við fyrirspurn á þskj. 834, um endurnýtingu örmerkja, frá Njáli Trausta Friðbertssyni.


Ræðumaður: Þórhildur Sunna Ævarsdóttir

Forseti. Þá vitum við það. Ráðherra er tilbúinn að bjarga konum og börnum frá aðstæðum sem Alþjóðadómstóllinn hefur lýst áhyggjum af að geti talist þjóðarmorð ef hann fær eitthvað í staðinn. Mannslíf eru í húfi og ráðherrann vill kreista loforð út úr Vinstri grænum og Framsókn um að þau gefi eftir þá litlu mannúð sem eftir situr á þeim bænum eftir sex ára samstarf við Sjálfstæðisflokkinn til að bjarga þeim. Auga fyrir auga, tönn fyrir tönn. Þetta er ekki boðlegt, virðulegi forseti. Það er ekki boðlegt að ráðherra í ríkisstjórn Íslands sé tilbúin að víla og díla með mannslíf sem pólitíska skiptimynt. Það er skömm að þessu.


Ræðumaður: Þórhildur Sunna Ævarsdóttir

Virðulegur forseti. Þegar hæstv. utanríkisráðherra var inntur svara við því hvort stæði yfir höfuð til af hálfu ráðherra að senda fulltrúa íslenskra stjórnvalda til þess að bjarga íslenskum dvalarleyfishöfum, þar á meðal yfir sjöunda tug barna, af Gaza þar sem hundruð manneskja eru drepin á hverjum degi svaraði ráðherra, með leyfi forseta:

„Endanleg ákvörðun í því máli hangir saman við það að við náum og trúum því að við getum náð utan um þá stöðu sem er orðin alvarleg á Íslandi.“

Ráðherrann var þar að vísa í að hann líti svo á að kostnaður við móttöku og brottvísun flóttafólks væri orðinn allt of hár og áréttaði þá afstöðu sína að innviðir á Íslandi væru sprungnir vegna komu flóttafólks hingað til lands. Látum þessar fullyrðingar ráðherrans eiga sig í bili. Spurning mín snýr eingöngu að þeirri fullyrðingu ráðherrans að endanleg ákvörðun um hvort koma eigi konum og börnum frá Gaza í faðm fjölskyldu sinnar hér á Íslandi eins og þau eiga rétt til hangi saman við það að formaður Sjálfstæðisflokksins nái fram vilyrðum um breytingar á útlendingalögum og framkvæmd þeirra gagnvart samstarfsfólki sínu í ríkisstjórn.

Ég spyr ráðherra, sem segir þessa vinnu langt komna: Hvaða breytingar eru þetta sem hann vill ná fram?


Ræðumaður: Björn Leví Gunnarsson

Forseti. Er þetta gott mál? Ég hef ekki hugmynd, satt best að segja. Það kemur inn á þingið á fleygiferð og það gefst ekki tími til að gaumgæfa það og skoða hvernig niðurgreiðslan á vöxtunum er og fyrirkomulagið með Bríet og ýmislegt annað sem hér er í gangi, hvort það sé víst að þetta sé vel gert í rauninni og eins hagkvæmt og hægt er að gera það og þess háttar. Ég hef ekki hugmynd. En miðað við aðstæður þá er ég alveg tilbúinn til að fyrirgefa það. Það skiptir meira máli og er verðmætara að eyða óöryggi fólks sem býr við þessar aðstæður í Grindavík. Það er ekkert flóknara en það í rauninni þegar allt kemur til alls. Svo glímum við bara við það seinna hvort það hafi verið ofmat eða vanmat. Það er ekkert í þessu sem gerir það að verkum að það muni einhverjum allt of stórum upphæðum. Frávikin í því fjármunamati sem þarna er undir líta ekki út fyrir að verða neitt stórkostleg, einhverjar 100 milljónir fram og til baka miðað við aðstæður skipta ekki öllu máli, við verðum stundum aðeins að fyrirgefa það með tilliti til óvissunnar þegar allt kemur til alls. Það kostar líka að eyða óvissu. Eins og ég hef orðað það áður þá er það dálítið hlutverk ríkisins að eyða óvissu.

Er þetta gott mál eða ekki, eins og ég segi? Ég veit það ekki. Í þessu tilviki þá verðum við í stjórnarandstöðunni dálítið að treysta á ríkisstjórnina sem er pínu óþægilegt. Það er pínu óþægilegt að þurfa að gera það með þeim stutta fyrirvara sem við höfum til að fjalla um málið. Við fáum ekki alveg aðgang að öllum upplýsingum sem liggja á bak við það að þessi ákvörðun var tekin en ekki hin og höfum ekkert endilega aðgang að öllum þeim möguleikum sem voru skoðaðir og þess háttar. En aftur fyrirgefst það dálítið í svona aðstæðum eins og eru í dag.

En samt, við lentum í því fyrir áramót að Grindavíkurmálið sem kom inn þá, til þess að kaupa upp íbúðir, kom í rauninni þremur vikum eftir að það var búið að ákveða hvað átti að gera. Það er ekkert rosalega afsakanlegt, það er dálítið illa farið með þinglega meðferð. Framkvæmdarvaldið er búið að ákveða að gera eitthvað en kemur þremur vikum seinna til þess að afgreiða málið á tæpri viku í gegnum þingið. Það verður að gera betur. Það er pínulítið þannig hvað þetta mál varðar. Hérna er verið að endurtaka hluti og það var alveg meiri fyrirvari á því heldur en er núna. Það hefði vel verið hægt að greina betur frá því með sundurliðun hvaða áhrif þetta hefur á dæmigerða fjölskyldu í Grindavík, dæmigert heimili. Hvernig lítur það út varðandi leiguna, hvaða leigukostnað þarf fólk að leggja út, hvaða áhrif hafði fyrsta leiguráðstöfunin á markaðinn? Maður sér það alveg í athugasemdum í þessum húsnæðishópum að leiguverð hækkaði. Það var bara einfaldlega skrúfað upp. Hérna er aukapeningur frá ríkinu og leigan fór upp í eitthvað stjarnfræðilega meira heldur en hún hefur verið.

Við þurfum í alvörunni að passa upp á þessa hluti. Við getum hlaupið hratt þegar það þarf. En við þurfum líka að hlaupa hratt á eftir okkur í rauninni, til að hreinsa upp molana sem við skiljum eftir þegar við ryðjumst svona áfram í því að klára mál sem er nauðsynlegt að klára hratt. Það hefði átt að læra af Covid. Það vannst einhvern veginn aldrei tími til að skoða hvað var gert því það var alltaf gripið inn í með svo stuttum fyrirvara með nýjum úrræðum til skamms tíma og svo áður en þessi skammi tími var liðinn komu ný úrræði aftur til skamms tíma o.s.frv. Þá gafst aldrei tími til að skoða hvernig það gekk sem við vorum með síðast. Og í rauninni ekki af því að það komu alltaf ný og ný úrræði einmitt af því að gömlu úrræðin virkuðu ekki alveg, brúarlánin og þess háttar. Það virkaði ekki fyrst, þá kom eitthvað nýtt, svo þurfti að stilla hitt fram og til baka o.s.frv.

Þannig er staðan dálítið í dag og hún er ekkert rosalega þægileg. Að sama skapi er staðan fyrir Grindvíkinga enn þá óþægilegri og því er bara sjálfsagt að koma þessu máli í gegnum þingið og glíma aðeins við þann hausverk síðar hvað þetta kostar. Eins og ég segi þá eru þessar lausnir sem er verið að tala um hérna ekkert langt frá því sem hefur verið rætt og fjallað aðeins betur um. Hvort það passar hárnákvæmlega inn í skilgreiningar eða væntingar er síðan annað mál. Við vonumst bara til þess að þetta nái að gera það sem þarf. Það er tiltölulega ólíklegt. Það er sagt að það sé meiri íbúðaþörf heldur en þetta mál dekkar. Við verðum enn þá með vanda fyrir höndum þrátt fyrir að við klárum þetta. Og hvað svo? Hvað næst? Skyldi ríkisstjórnin koma með nægilega góðum fyrirvara til þingsins með upplýsingar um það hvað á að gera næst, og til Grindvíkinga? Líklega ekki, ekki af gefinni reynslu. En ég bara hlakka til, ég hef heyrt af þessum frumvörpum sem snúast um möguleg uppkaup á íbúðum. Það er í þverpólitískum hóp. Það er alla vega betrumbót á fyrirkomulaginu þannig að þetta er allt í áttina. En af gefinni reynslu þá ætla ég leyfa mér að efast um að þingið fái í rauninni þægilega góðan tíma til þess að afgreiða slík mál.

En aftur: Óþægindi okkar eru í rauninni smámunir við hliðina á óþægindum Grindvíkinga þannig að ég afsaka stundum afgreiðsluna í þessum málum og að þau séu ekki nákvæmlega rétt og vel gerð o.s.frv. Við bara verðum að sætta okkur við það í þessum aðstæðum.

Í stóra samhenginu þá lendum við auðvitað í þessari stöðu út af aðstæðum á húsnæðismarkaði. Almennt séð þegar það er skortur á húsnæði þá verður allt svona erfiðara, öll svona inngrip á húsnæðismarkaðinn hafa þá enn meiri áhrif og enn víðtækari áhrif í rauninni á aðra þætti samfélagsins. Við fengum t.d. svör frá Húsnæðis- og mannvirkjastofnun núna í vikunni þar sem var fjallað um mat Íbúðalánasjóðs og síðan Húsnæðis- og mannvirkjastofnunar á þessari óuppfylltu íbúðaþörf, þ.e. hversu margar íbúðir þarf á Íslandi til að húsnæðismarkaðurinn sé í einhvers konar jafnvægi, hvort sem það eru félagslegar íbúðir eða á almenna markaðnum eða hvað það er. Þeirra mat var að í kringum 2016 hafi í rauninni ekki vantað neitt, verið í kringum núll, en það hafi vaxið hratt í kjölfarið. Strax 2017, á því ári, 2016, 2017, hafi vantað 2.000 íbúðir og svo tveimur árum seinna var talan komin upp í 4.000, 5.000, 6.000, 7.000 og alveg upp í 8.000  eftir því hvaða sviðsmynd var tekin, hámarks- eða lágmarksspá.

Nú erum við í þeirri stöðu að á undanförnum árum hefur vantað svona 4.000–4.500 íbúðir. Upp úr hattinum kemur síðan aftur á móti, sem er áhugavert, að það virðist vera ofmetið hversu margir búa hérna á Íslandi, í mannfjöldaspá hjá Hagstofunni. Það er verið að stilla það niður á við, miðað við fólk sem hefur komið hingað en farið aftur en ekki látið vita að það sé farið og menn halda jafnvel að það sé einhvers staðar hérna en vita ekki hvar. Þannig að miðað við nýjustu tölur sem ég sá er þessi óuppfyllta íbúðaþörf á bilinu 1.500–6.500 íbúðir. Það er líklegra að talan sé ekki í lægri kantinum, sérstaklega ef maður bætir Grindavík við og líklegra að hún sé nær hærri kantinum, það fer svolítið eftir því hvað fólki finnst vera þægilegt jafnvægi á húsnæðismarkaði hvað félagslegar íbúðir varðar.

Við erum enn þá í þeirri stöðu eftir þennan áratug síðan að húsnæðisvandinn fór að gera vart við sig að það er ekki mikið að gerast. Ofan á það allt skellur þetta óvissuástand, 1.200 íbúðir eins og var talað um í ræðu áðan, hrá tala, ef ég orða það þannig, og af því að það er svo strembin staða á húsnæðismarkaði verður þetta vandamál enn þá verra, það kostar enn þá meira fyrir ríkið að gera eitthvað, það kostar meira fyrir samfélagið. Húsaleiga hefur einmitt eitthvað hækkað í kringum inngripin á markaðinn og vegna verðbólgu og þess háttar þótt það sé erfitt að sjá nákvæmlega hver áhrifin eru og þá sérstaklega núna á næstunni, hvort þau verði meiri eftir því sem skammtímaúrræðin sem fólk hefur náð að grípa í fara að renna út. Hvernig á þá að redda einhverju í staðinn? Það verður áhugavert að sjá hvernig þetta þróast.

Hvað þetta mál varðar þá veit ég ekki hvort það sé gott mál en þetta er alla vega það besta sem maður hefur í höndunum. Það, frekar en allt annað, er í rauninni það besta sem við höfum, við getum ekkert gert nema hrósað fyrir það, við höfum alla vega það, það eyðir einhverri óvissu. Ekki allri en við náum ekki meiru í bili, því miður.


Ræðumaður: Arndís Anna Kristínardóttir Gunnarsdóttir

Forseti. Ég ætla að nýta þessa seinni ræðu mína til að víkja nokkrum orðum að vinnumenningu innan lögreglunnar og stöðu og þróun kynjajafnréttismála. Út er komin ný skýrsla ríkislögreglustjóra um þetta mál. Tilefni rannsóknarinnar að baki skýrslunni er framkvæmdaáætlun í jafnréttismálum en rétt er að benda á mikilvægi þess í ofanálag að lögregla og önnur yfirvöld endurspegli fjölbreytileika samfélagsins eftir því sem kostur er.

Samkvæmt niðurstöðum skýrslunnar er lögreglan enn mjög kynjaskiptur vinnustaður og engin merki um að það muni breytast án þess að ráðist verði í aðgerðir. Konum hafi þó fjölgað innan lögreglunnar síðustu ár en brotthvarf sé hins vegar hlutfallslega meira á meðal kvenna, auk þess sem bakslag virðist hafa orðið árið 2023 þegar einungis þriðjungur brautskráðra úr lögreglunámi var konur. Konur eru í meiri hluta svokallaðs borgaralegs starfsfólks lögreglunnar en lögreglumenn eru að miklum meiri hluta karlar, um 75%.

Í skýrslunni er margar áhugaverðar tölur að finna sem eiga vel við í þeirri umræðu sem við eigum hér í dag. 41% þátttakenda í könnuninni svara því til að þau hafi upplifað óviðráðanlegt vinnuálag — 41%. Þar á eftir kvaðst um þriðjungur hafa verið gert að vinna verkefni sem væru ekki samboðin hæfni þeirra og 25% höfðu fengið úthlutað verkefni með óraunhæfum eða ómögulegu markmiðum eða tímamörkum. Þá vakti það athygli mína að samkvæmt niðurstöðum úttektarinnar hafa karlar og konur ólík viðhorf til stöðu kynjanna í lögreglunni. Er það m.a. orðað svo í skýrslunni að konur séu almennt velkomnar til starfa sem lögreglumenn, svo lengi sem þær séu taldar líkamlega sterkar og valdsmannslegar. Konur treysta sér og öðrum konum hins vegar til að sinna öllum störfum lögreglu.

Meginniðurstöður rannsóknarinnar eru að breytingar í jafnréttisátt séu hægar. Fjölgun kvenna í lögreglunni muni ekki ein og sér leiða af sér jafnrétti og inngildandi vinnumenningu í lögreglunni og mikil þörf sé á menningarlegum og kerfisbundnum breytingum.


Ræðumaður: Arndís Anna Kristínardóttir Gunnarsdóttir

Forseti. Við ræðum hér brýna þörf á að fjölga í lögreglunni á Íslandi. Einhverjum gæti þótt áhugavert að sjá hversu breið samstaða er um það hér í þessum sal með öll þau ólíku viðhorf til lögreglu almennt sem hér finnast fyrir. Frumskylda lögreglu í því að gæta öryggis fólks í samfélaginu ætti alltaf að vera að draga úr óróa, róa aðstæður fremur en hið gagnstæða. Sýnt hefur verið fram á það að vopnaburður lögreglu hefur öfug áhrif. Ofbeldi leiðir enda oftast af sér meira ofbeldi og er afar illa til þess fallið að koma í veg fyrir það. Valdbeiting er ekki úrræði, hún er úrræðaleysi. Við beitum valdi þegar önnur úrræði eru ekki fyrir hendi, þegar við vitum ekki hvað annað við eigum að gera. Rétt er að hafa það skýrt í huga. Það að lögreglan upplifi sig örugga í sínu starfi er alger forsenda þess að hún geti brugðist við aðstæðum með þeim hætti sem best verður á kosið. Lögregluþjónar eru fólk. Lögregluþjónar eiga fjölskyldur. Lögregluþjónar verðskulda það að upplifa öryggi í sínu starfi, að þeir séu ekki settir í aðstæður sem þeir ráða ekki við. Það gerir þeim kleift að sinna löggæslu með sem bestum hætti og draga úr óöryggi í samfélaginu.

Forseti. Hæstv. ráðherra er tíðrætt um afbrotavarnir, að koma þurfi í veg fyrir afbrot áður en þau eru framin. En hinar raunverulegu afbrotavarnir eru ekki auknar valdheimildir lögreglu, auknar heimildir til að fylgjast með ferðum og athöfnum almennra borgara og til þess að beita líkamlegu valdi þegar út af bregður. Hinar raunverulegu afbrotavarnir eru aukinn skilningur og samkennd í samfélaginu með því að tryggja afkomu fólks og öryggi, tryggja að frumþörfum manneskjunnar sé sinnt; þörfinni fyrir líkamlegt öryggi, þak yfir höfuðið, mat í maga, virðingu og skilning, þörfinni fyrir að eiga sér stað í samfélaginu.

Forseti. Um árabil hefur verið kallað eftir fjölgun lögregluþjóna á Íslandi til þess að tryggja möguleika þeirra til þess að gæta að öryggi okkar allra án þess að ógna öryggi sínu eða annarra.


Ræðumaður: Arndís Anna Kristínardóttir Gunnarsdóttir

Forseti. „Ísland er frjálst og fullvalda ríki með frelsi, jafnrétti, lýðræði og mannréttindi að hornsteinum,“ segir í aðfaraorðum nýrrar stjórnarskrár samkvæmt frumvarpi stjórnlagaráðs. Ég ímynda mér að flestir landsmenn geti fallist á þessi orð, hvað svo sem hverjum gæti þótt um drögin að öðru leyti. Mannréttindi eru ekki bara lagaleg réttindi fólks samkvæmt einhverjum samningum, þau minna okkur á það sem skiptir okkur mestu máli í samskiptum og samlífi mannfólksins, það sem aldrei má gleymast og það sem sagan sýnir að leiðir til mikilla hörmunga fyrir mannkynið ef virt er að vettugi. Við búum við stórar áskoranir í heiminum í dag; loftslagsbreytingar, smitsjúkdóma, ójöfnuð, stríðsátök og örar tæknibreytingar sem bæði fela í sér tækifæri og skapa vandamál sem flestar þjóðir eiga sameiginleg. Þessar áskoranir geta skapað ákveðna ógn við gildin okkar og eru gjarnan tilefni inngripa í frelsi fólks og réttindi. Það er við þessar aðstæður sem við þurfum að halda einna fastast í grunngildin okkar, í mannréttindin, og minna okkur á hvers vegna þau eru til komin. Það er við þessar aðstæður sem hættan á því er sem mest að við föllum í sömu gildrurnar, gildrurnar sem hafa leitt slíkar hörmungar yfir mannkynið að í hvert sinn finnum við nýjar leiðir til þess að lofa okkur sjálfum að þetta munum við aldrei láta gerast aftur.

Forseti. Besta leiðin til þess að standa vörð um grundvallargildi okkar og réttindi er að efla þau, ekki skerða. Ekkert jákvætt hefur komið til í mannkynssögunni af útilokun þeirra sem eru öðruvísi, því að dæma fólk fyrir uppruna sinn og útskúfun fólks sem allt óskar sér þess sama þegar upp er staðið; frelsis, öryggis og tækifæra til lífs. Nei, skærustu augnablik mannkyns hafa öll snúist um samstarf, skilning, uppbyggingu og þar af leiðandi ný tækifæri saman. Ef við höfum misst boltann á þessari vegferð er kominn tími til að taka hann upp aftur því að aðeins þessi vegferð getur leitt okkur áfram inn í framtíð sem þarf ekki að skammast sín fyrir fortíðina.


Ræðumaður: Gísli Rafn Ólafsson

Virðulegi forseti. 75 börn með dvalarleyfi á Íslandi lifa við stöðuga ógn stríðsins sem þau eru föst í. Þessi börn eru fórnarlömb stríðs sem þau eiga engan hlut í. Lífi þeirra er ógnað allan sólarhringinn með stanslausum loftárásum. Þrjú af þessum börnum eru komin í skjól frá þessum skelfilegu stríðsátökum. Þeim var bjargað af þremur huguðum íslenskum konum sem tóku málin í sínar eigin hendur til að koma þremur börnum og móður þeirra hingað til lands en faðir þeirra hefur verið búsettur hér á landi í nokkur ár. Íslensk stjórnvöld virðast ekki vilja bjarga þessum börnum og koma þeim hingað til lands af ótta við að slíkt skapi fordæmi. Er það virkilega slæmt fordæmi ef Ísland er tilbúið til að bjarga börnum fólks sem er búsett á Íslandi úr heljargreipum stríðs? Já, ég rétt vona að við Íslendingar séum tilbúin til að bjarga börnum úr stríði. Ef það er ekki fordæmi sem er vert að skapa þá skammast ég mín svo sannarlega fyrir þá harðneskju sem hið öfuga skapar. Ég neita að trúa því að hér inni sé ekki mikill meiri hluti fyrir því að Ísland sé land mannúðar þegar kemur að því að bjarga börnum af stríðshrjáðum svæðum, ég tala nú ekki um börn sem eiga foreldra sem eru búsettir hér á landi. Það eru 72 börn sem lifa við stöðugan ótta. Það eru 72 börn sem geta misst lífið á næstu dögum og vikum. Það eru 72 börn sem við sem þjóð þurfum að sækja og bjarga úr viðjum stríðsins. Það er skylda okkar sem þjóðar meðal þjóða að standa ekki aðgerðalaus hjá þegar kemur að björgun þessara barna.


Ræðumaður: Þórhildur Sunna Ævarsdóttir

Virðulegur forseti. Hæstv. forsætisráðherra hefur sagt það vera mjög flókið að aðstoða fólk sem fengið hefur dvalarleyfi hér á landi að komast frá Gaza til Íslands. Það sé gríðarlega flókin aðgerð. Tvö viðtöl sem hæstv. utanríkisráðherra veitti í gær útskýra fyrir okkur nákvæmlega hvað það er sem er svona flókið. Það hangir eitthvað meira á spýtunni en það hvort vilji sé til þess að sækja þetta fólk eða ekki, hvort það sé flókin aðgerð eða ekki. Það þarf fyrst að sammælast um að herða enn frekar reglur um flóttafólk á Íslandi. Það þarf að samþykkja kröfu Sjálfstæðisflokksins um að nota stálhnefann sem þeir hafa viðrað oft að þeir vilji nota gagnvart fólki á flótta. Öðruvísi komast hingað börn og konur og menn frá Gaza, sem föst eru á stað sem lýst hefur verið sem helvíti á jörð, ekki til Íslands vegna þess að það myndi senda þau skilaboð að það sé hægt að koma til Íslands. Það þurfi nú að senda harðari skilaboð en svo að það megi koma til Íslands. Þetta er fólk sem hefur fengið samþykkt dvalarleyfi á Íslandi. Hér erum við ekki að tala um einhvern nýjan fjölda fólks. Hér erum við ekki að tala um einhverjar nýjar reglur. Við erum að tala um fólk sem er fast á stríðssvæði þar sem Alþjóðadómstóllinn í Haag hefur áhyggjur af að sé verið að fremja þjóðarmorð. En hæstv. utanríkisráðherra vill nota líf þessa fólks sem pólitíska skiptimynt til að ná fram einhverjum lagabreytingum og þangað til þá mega þessi börn og þessar konur bara bíða á Gaza.

Þetta er ótrúlega dapurlegt að heyra, virðulegi forseti, en það er gott að við fáum loksins fram hinar raunverulegu ástæður þess að ekki tekst að standa vel að fjölskyldusameiningum. Það er vegna þess að Sjálfstæðisflokkurinn vill nota líf þessa fólks sem skiptimynt.


Ræðumaður: Gísli Rafn Ólafsson

Frú forseti. Ég þakka hv. þm. Njáli Trausta Friðbertssyni fyrir andsvarið. Ég held að hv. þingmaður hafi einmitt hitt naglann á höfuðið þegar hann nefndi áfallaþol þjóðarinnar. Við áttum hér langar samræður í gær, ég og hæstv. forsætisráðherra, um nákvæmlega það. Eitt er þau áföll sem við verðum fyrir af hendi móður náttúru. Þar kannski eigum við góð rannsóknasetur, í þeim náttúruvísindum — ekki það, við getum alltaf eflt þau og bætt við í þeim rannsóknum. En það eru önnur áföll sem mörg hver eru mannanna verk. Þetta hefur stundum verið kallað manngerðar hamfarir á íslensku. Þar er einmitt mjög mikilvægt að við skiljum vel þær ógnir sem að steðja og þau áföll sem við getum orðið fyrir, við sem þjóð, af völdum einhvers sem er verk okkar mannanna. Þess vegna þurfum við líka, rétt eins og við rannsökum jarðskjálfta og eldgos, að rannsaka þær ógnir og skilja hvar við þurfum síðan að fjárfesta í forvarnaaðgerðum til þess að draga úr þeirri áhættu sem þær ógnir stuðla annars að.


Ræðumaður: Gísli Rafn Ólafsson

Frú forseti. Já, það er kannski einna best hægt að sjá það að stríð gengur líka út á byssukúlur og annað í baráttu Úkraínumanna og Rússa. Rússarnir eru enn þá að berjast með hefðbundnum vopnum, eða frekar hefðbundnum vopnum, og nota frekar hefðbundna gamla aðferðafræði á meðan Úkraínumennirnir eru komnir með tæknivæddari vopn frá Vesturlöndum og eru að nota svona nútímalegri aðferðafræði þegar kemur að stríðinu sjálfu. Það hefur hins vegar sýnt sig líka að það að láta tæknivæddari vopn í hendur fólks sem ekki er endilega búið að fá langa þjálfun á þeim virkar kannski ekki eins vel og ef þú værir búinn að þjálfa viðkomandi upp um margra ára skeið, eins og vestrænar þjóðir eru kannski meira búnar að gera. Það sem ég var aðallega að tala um þegar kemur að tækninni er það hvað hægt er að gera mikinn óskunda bara með henni og hvað það þarf miklu síður að senda stóran flota á milli svæða til að gera eitthvað við land eins og Ísland. Þar megum við ekki vera sofandi og uppgötva allt í einu að ekkert okkar kerfa virkar og við erum aftur komin í torfkofana.


Ræðumaður: Gísli Rafn Ólafsson

Virðulegi forseti. Mig langar að byrja á því að þakka framsögumanni, hv. þm. Njáli Trausta Friðbertssyni, fyrir þetta mál. Enn og aftur þá er þetta góð hugmynd. Kannski þarf eitthvað aðeins að útfæra hana betur miðað við þær hugmyndir sem hafa komið hér en mikilvægt engu að síður að við sem Alþingi stefnum að því að unnið sé að því að auka rannsóknir og fræðslu á þessu sviði. Ég held að það sé mikilvægt, eins og kom fram í máli annars hv. þingmanns, að þetta sé gert þvert á stofnanir og háskóla. Ég held að við fáum meira út úr því ef við fáum fólk til að vinna saman. Ég veit það bara af eigin reynslu, af því að ég hef nú verið aðeins í því að kenna í tengslum við krísustjórnun, sem er mjög tengd þessu að vissu leyti — ég hef gert það fyrir næstum því alla háskólana hér á landi vegna þess að allir eru með þetta einhvern veginn inni í sínu námi, hvort sem það er sérgráða í krísustjórnun eins og á Háskólanum á Bifröst eða hluti af öðru námi. Ég held að mikilvægt sé að þetta verði rannsóknasetur en líka að í þessari hugveitu, eins og hér var velt upp áðan, verði horft á öryggi og varnir á mjög breiðu sviði. Það er nefnilega þannig að það sem féll undir varnir fyrir nokkrum árum síðan var það sem menn hugsuðu bara um sem tindáta með byssurnar sínar, sprengjurnar og flugvélarnar, en fjölþáttaógnirnar sem í dag eru nýttar til þess að hafa áhrif eru svo margs konar. Það er mikilvægt að innan seturs eins og þessa sé einmitt hægt að byggja þekkingu upp utan um allar þessar fjölþáttaógnir.

Ég spyr mig stundum: Hvað ætli við Íslendingar myndum lifa lengi af ef við t.d. hættum að geta notað kredit- og debetkortin okkar? Ég er ekki einu sinni viss um að Seðlabankinn eigi nógu mikið af seðlum svo við gætum náð í pening til að lifa af nokkrar vikur án slíks. Hvar værum við ef rafmagnskerfið okkar dytti út af því að einhver réðist á það? Hvar værum við ef internettengingar okkar við útlönd dyttu út? Það þarf ekki lengur neinn að koma hingað á kafbátum eða herskipum eins og Bretarnir gerðu í seinni heimsstyrjöldinni. Hver sem er getur bara setið á sólarströnd einhvers staðar og ýtt á takka og þá dettur allt út á Íslandi.

Þetta er orðið allt önnur veröld sem við búum í og þess vegna þurfum við að blanda saman fólki með þekkingarsvið ekki bara úr stjórnmálafræði og einhverjum alþjóðastjórnmálum, heldur líka fólki sem er með þekkingu á tækninni og þekkingu á krísustjórnuninni. Og öll þessi mismunandi svið þurfa að fá að koma saman og tala saman vegna þess að það er ótrúlegt hvað gerist þegar þessu fólki er blandað saman. Þetta sá ég sjálfur úti í Bandaríkjunum þegar ég var að vinna fyrir regnhlífasamtök 60 stærstu hjálparsamtaka í heimi og mætti einmitt á svona svæði þar sem var allt í einu leyft að hinir og þessir aðilar hittust og létu hugmyndirnar fljóta og flæða. Þetta var merkilegt nokk skipulagt af bandaríska hernum. Fólki úr viðbragðsgeiranum var boðið og fólki úr hjálparstofnunum. Tæknifyrirtækjum var boðið og þarna sátu menn saman í heila viku úti í, á góðri íslensku, rassgati þar sem ekkert annað var að trufla. Þarna sátu menn og hugsuðu um hvernig þeir gætu nýtt þekkingu hvors annars og tækni til að koma með lausnir sem hjálpa okkur í því sem við erum að gera. Upp úr þessu varð t.d. til eitt sem var nýtt, merkilegt nokk, tveimur vikum eftir að einn svona viðburður átti sér stað, þar sem flugvélar frá sjálfboðaliðum flugu yfir svæðið þar sem fellibylurinn Sandy hafði farið yfir New York-fylki. Síðan voru sjálfboðaliðar og tæknin notuð til að mappa það nákvæmlega hvar skemmdir voru á húsum og á hvaða svæði mestu skemmdirnar voru. Á innan við 48 tímum voru komnar upplýsingar til almannavarna í Bandaríkjunum nákvæmlega um hvar þær voru mestar. Þetta hafði oftast tekið tvær til þrjár vikur. Hvernig gerðist þetta? Jú, fólkið sem þurfti að láta þetta gerast hafði fengið að hittast og fengið að hugsa: Hvernig getum við gert hluti? Þess vegna snýst þetta ekki bara um að rannsaka og skrifa einhverjar fallegar skýrslur sem síðan enda einhvers staðar. Þetta snýst einmitt líka um að virkja fólkið, fá fólk til að tala saman, hugsa út fyrir boxin sem við erum öll föst í og koma þannig með leiðir fyrir okkur til að vinna saman sem þjóð með samstarfslöndum og öðrum. Þetta er eitthvað sem ég held að sé hægt að byggja upp ofan á eitthvað svona. Við þurfum að vera dugleg að finna það nákvæmlega út hvert sé besta formið en grunnhugmyndin er góð, jafnvel — ég endurtek það — þótt hún komi frá Sjálfstæðisflokknum.


Ræðumaður: Gísli Rafn Ólafsson

Virðulegur forseti. Hér er verið að leggja fram mikilvægt frumvarp í þriðja sinn. Ég hef verið stoltur meðflutningsmaður á því frá upphafi. Það er ánægjulegt að fulltrúar nær allra flokka eru með á þessu frumvarpi. Það ætti að kenna okkur það að góðar hugmyndir geta komið hvaðan sem er, meira að segja úr Sjálfstæðisflokknum. Og þegar góðar hugmyndir koma fram frá þingmönnum, hugmyndir um hvernig bæta megi það samfélag sem við búum í, hugmyndir sem við öll tökum undir, þá eigum við ekki að þurfa að láta slíkar hugmyndir deyja drottni sínum í nefndum heldur eigum við að leggja okkur fram við það, öll sem eitt, að tryggja framgöngu slíkra mála. Ég hvet hv. þingheim til þess að breyta því vinnulagi sem hefur verið undanfarin ár þar sem góðar hugmyndir, líkt og þessi, fá ekki brautargengi. Flytja þarf þær aftur og aftur á meðan fjölskyldur og einstaklingar bíða eftir lausn á frjósemisvandamáli sínu. Það er til skammar fyrir okkur. Við eigum að takast á við það, með þetta og önnur góð mál, að hætta þessari sandkassapólitík sem hefur verið hér inni þar sem við erum að semja um hvaða góðu hugmyndir fái að fara í gegn. Ég skora á alla formenn þingflokka að taka sig saman, setjast niður og hleypa þessum málum í gegn, tryggja að þau fái framgang, vegna þess að ef við þurfum að flytja þetta mál saman aftur í fjórða sinn er Alþingi ekki að virka fyrir fólkið í landinu.


Ræðumaður: Andrés Ingi Jónsson

Forseti. Það ríkir neyðarástand í loftslagsmálum en það segir ekki alla söguna. Neyðarástand í loftslagsmálum er pólitískt ástand. Neyðarástandið er það að stjórnvöld um allan heim taka loftslagsvandann ekki nógu alvarlega og keppast meira að segja um að velta vandanum sín á milli þegar gengið er á þau. Þannig birtist þetta neyðarástand í því að þegar íslenskir ráðherrar eru spurðir út í lítinn árangur sem náðst hefur á Íslandi þá er fyrsta viðbragð að segja: Það er bara lítill árangur að nást í öllum löndum, um allan heim. Við verðum að staldra við og horfast í augu við að íslenskum stjórnvöldum er ekki að takast að ná þeim árangri sem íslenskt samfélag getur náð. Við því verður að bregðast.

Það frumvarp sem ég mæli hér fyrir í dag er hugmynd að hluta af því viðbragði sem nauðsynlegt er. Hér er lagt til að bregðast við neyðarástandi í loftslagsmálum með því að gera stjórnvöldum betur kleift og gera þeim það hreinlega skylt að takast af alvöru á við loftslagsvána. Núverandi kerfi, núverandi lagaumhverfi, tryggir ekki þann stigvaxandi og mikla þunga sem einkenna þarf stefnumörkun og allar aðgerðir stjórnvalda til að ná markmiði Parísarsamningsins um að halda hlýnun jarðar innan 1,5°C. Hér er lagt til að bæta þar úr með þremur meginaðgerðum.

Í fyrsta lagi eru markmið laga um loftslagsmál uppfærð þannig að í þeim birtist grunnur að heildstæðri loftslagsstefnu Íslands, en hana vantar í rauninni í dag. Felst það í að lögfesta markmið um 70% samdrátt í losun gróðurhúsalofttegunda fyrir árið 2030, flýta markmiði um kolefnishlutleysi til ársins 2035 og fela stjórnvöldum að setja sjálfstæð markmið um bindingu kolefnis, bæði með lífrænum ferlum og iðnaðarferlum.

Í öðru lagi er lagt til að gera stjórnvöldum skylt að grípa til aðgerða í loftslagsmálum og að þau skuli ávallt gera grein fyrir því hvort aðgerðir og áætlanir séu í samræmi við loftslagsmarkmið.

Í þriðja lagi er lagt til að auka gagnsæi og styrkja opinbera umræðu, afrugla hana, með því að fela ráðherra að leggja aðgerðaáætlun í loftslagsmálum fyrir Alþingi til afgreiðslu, leggja fram ársskýrslu um loftslagsmál samhliða framlagningu fjárlaga hvers árs og gera grein fyrir loftslagsáhrifum fjárlagafrumvarps.

Þetta frumvarp snýst náttúrlega um að nauðsyn þess að ríki heims grípi til róttækra aðgerða gegn loftslagsbreytingum hefur aldrei verið meiri. Hérna gæti Ísland verið í fararbroddi en til að svo megi vera þarf að setja metnaðarfyllri markmið en ríkisstjórnin hefur gert. Auka þarf gagnsæi við allar áætlanir sem eru gerðar til að ná þeim markmiðum og tryggja þarf að stjórnvöld starfi alltaf í samræmi við loftslagsmarkmið. Með því að samþykkja þær breytingar sem lagðar eru til í þessu frumvarpi myndi Ísland skipa sér í hóp með þeim ríkjum sem segjast ekki bara ætla að sýna metnað í loftslagsmálum heldur þora að leggja þær aðgerðir í dóm óháðra sérfræðinga, auðvelda almenningi að dæma aðgerðirnar svo að það leiki ekki vafi á að metnaðurinn sé jafn mikill í orði og á borði.

Forseti. Ég ætla að fara yfir þessa ólíku þætti frumvarpsins í aðeins lengra máli. Í fyrsta lagi varðandi uppfærð markmið laganna þannig að þar birtist heildstæð loftslagsstefna. Við leggjum til að taka skýrt fram að markmiðið sé hið sama og birtist í Parísarsamningnum, að markmið laga um loftslagsmál sé að Ísland vinni að því markmiði Parísarsamningsins að halda hlýnun jarðar innan 1,5°C. Í því skyni er lagt til í 2. mgr. 1. gr. frumvarpsins að festa í lög ólíka þætti sem geta unnið að þessu heildarmarkmiði Parísarsamningsins. Þar er lagt til að Ísland skuli ná kolefnishlutleysi eigi síðar en 2035. Markmið um kolefnishlutleysi er í rauninni í dag eina tölulega markmið laga um loftslagsmál en árið 2021 var því bætt inn, í samræmi við stefnu þáverandi og núverandi ríkisstjórnar, að miðað yrði við að kolefnishlutleysi verði náð árið 2040. Hér er lagt til að færa það nær okkur í tíma, sem rímar ágætlega við þann áskilnað Parísarsamningsins um að metnaður skuli sífellt vaxa eftir því sem lengra dregur í aðgerðum gegn loftslagsbreytingum. Þetta markmið, ártalið 2035, er sambærilegt því sem sett hefur verið í Finnlandi. Hér væri Ísland því ekki eina landið til að stefna á þennan tímapunkt.

Þá er lögfest markmið um það sem mætti kalla áfanga á leið að kolefnishlutleysi, nokkuð sem núverandi ríkisstjórn hefur verið ófáanleg til að festa í lög. Svo óskiljanlegt sem það er hefur meira að segja verið felld í þingsal tillaga um að lögfesta einfaldlega það markmið sem ríkisstjórnin hefur samþykkt á alþjóðavettvangi að hún ætli að uppfylla fyrir árið 2030, sem er engan veginn nógu metnaðarfullt. Meira að segja sú tillaga var felld hér í þingsal. Í frumvarpinu er lagt til að auka metnaðinn töluvert, vegna þess að það skiptir máli að ná samdrætti í losun sem fyrst. Hvert tonn af losun sem við komum í veg fyrir á þessu ári skiptir miklu meira máli í stóra samhenginu en hvert tonn sem komið er í veg fyrir að losni út í andrúmsloftið árið 2029.

Hér er lagt til að draga úr losun Íslands á gróðurhúsalofttegundum um 70% fyrir árið 2030 en núverandi markmið stjórnvalda er enn sem komið er óskilgreind hlutdeild í sameiginlegu markmiði Evrópusambandsins, Íslands og Noregs um 55% samdrátt í losun. Það hefur verið gagnrýnt af ýmsum náttúruverndarsamtökum fyrir að vera ekki nógu metnaðarfullt markmið. Þannig áætlaði Greenpeace t.d., þegar Evrópusambandið var að semja um það sem endaði sem 55% sameiginlegt markmið, að 65–70% yfir álfuna væri eðlilegra viðmið og eðli máls samkvæmt þyrftu þau ríki sem betur standa að standa skil á meiru. Það er eðlilegt að auðugri ríki líti til þess að ná einhverju meira en meðaltalinu og 70% sjálfstætt markmið um samdrátt í losun er t.d. eitthvað sem Landvernd, Ungir umhverfissinnar og Náttúruverndarsamtök Íslands skoruðu á stjórnvöld að setja sem sjálfstætt markmið í aðdraganda loftslagsráðstefnu Sameinuðu þjóðanna COP26 fyrir rúmum tveimur árum. Til samanburðar eru ríki Evrópu ekki bundin af lágmarksmarkmiði Evrópusambandsins heldur er þeim frjálst að setja sér metnaðarfyllri markmið sjálf. Þannig hefur Danmörk til að mynda sett sér það sama markmið og lagt er til að lögfesta hér fyrir árið 2030.

Í c- og d-lið 1. gr. frumvarpsins eru ákvæði um bindingu kolefnis. Þessi uppstilling frumvarpsins er til þess hugsuð að undirstrika mikilvægi þess að horfa á þetta sem aðskilda hluti, að ná þurfi samdrætti í losun og markmiðum um bindingu en ekki megi falla í þá freistni að líta á bindingu sem einhverja einfalda og ódýra leið til að komast hjá því að ná samdrætti í losun. Það þarf að gera hvort tveggja. Markmið um bindingu eru hér annars vegar sett fram sem áhersla á náttúrlegar lausnir, endurheimt votlendis og annað slíkt sem þarf að vera skýr þáttur í loftslagsstefnu Íslands. Síðan á að styðja við þróun á tæknilausnum, þar sem fólk þekkir kannski einna helst dæmi eins og Carbfix uppi á Hellisheiði. Hér eru hins vegar ekki lögð til töluleg viðmið, ólíkt hinum liðunum, þar sem enn er óvíst hversu mikið megi telja fram í alþjóðlegar skuldbindingar. Aðferðafræði við útreikning er enn á reiki. Rannsóknir þurfa að eiga sér stað og síðan samningaviðræður við alþjóðlega samstarfsaðila. En sama hversu mikið hægt er að fá út úr þessu í einhverju alþjóðlegu bókhaldi eru þetta aðgerðir sem skipta máli og því er mikilvægt að koma þeim á blað.

Að lokum er síðan lagt til að grípa til aðgerða til að laga samfélagið að þeim afleiðingum loftslagsbreytinga sem óhjákvæmilega verða þrátt fyrir að samdráttur náist í losun, einfaldlega vegna þess að jörðin er komin yfir ákveðin mörk að ýmsu leyti. Jafnvel þótt markmiðum um samdrátt verði náð hefur aðgerðaleysi síðustu áratuga nú þegar skilað okkur á þann stað að breytingar hafa orðið á loftslagi jarðar sem við þurfum að horfast í augu við sem samfélag og bregðast við því sem þær geta leitt af sér hér á landi.

Þetta var yfirferð um fyrsta hluta frumvarpsins sem snýr að því að uppfæra markmið loftslagslaga.

Þá langar mig að víkja örstutt að öðrum hluta frumvarpsins sem snýst um að gera stjórnvöldum skylt að grípa til aðgerða í loftslagsmálum. Það er dálítið ný hugsun í þessum málaflokki en snýst í rauninni um það að lögin fari að endurspegla hversu brýnt það er að stjórnvöld grípi til aðgerða og að þær aðgerðir þurfi að viðhalda sér óháð allri stefnumörkun stjórnmálaflokka, megi ekki sveiflast eins og lauf í vindi. Í því skyni sé nauðsynlegt að festa í lög skyldu stjórnvalda til þess að halda áfram fram á við. Þannig getum við komist nær því að tryggja árangursríkar aðgerðir í loftslagsmálum óháð því hvort metnaður ríkisstjórnar sveiflist til eða frá eftir pólitískri samsetningu hennar hverju sinni, þó að á endanum séu það að sjálfsögðu kjósendur sem stýri því hversu metnaðarfullar ríkisstjórnir við fáum.

Jafnframt er lagt til ákvæði um að stjórnvöld skuli tryggja í hvers konar aðgerðum og áætlunum sem settar eru að þar sé unnið í samræmi við markmið loftslagslaganna. Hér er því lagt til að lagaramminn endurspegli að loftslagsmál þurfi að samþætta við allt sem hið opinbera gerir. Svona skylda hefur verið leidd í lög í öðrum löndum og almennt talið að hún hafi veitt mikilvægt aðhald til að tryggja framfylgni stjórnvalda við markmið sín. Hins vegar eru kannski færri dæmi um deilumál sem rata alla leið til dómstóla, þó að það sé engu að síður mikilvægt úrræði fyrir félagasamtök og aðra hagsmunaaðila til að tryggja að stjórnvöld séu að framkvæma í samræmi við yfirlýstan vilja sinn til árangurs. Kannski er nærtækast að líta austur um haf til Noregs þar sem nú stuttu eftir áramót féll dómur í hæstarétti þar sem hópur ungmenna með liðsstyrk náttúruverndarsamtaka sótti ríkið til saka vegna þess að það hélt áfram útgáfu leyfa til olíu- og gasleitar, þrátt fyrir að norska ríkið haldi því fram að það vilji sýna mikinn metnað í loftslagsmálum. Þetta töldu ungmennin ekki geta samræmst því og gengi þar að auki á rétt þeirra sem komandi kynslóða til heilnæms umhverfis. Upp úr áramótum féll dómur gegn norska ríkinu og verður áhugavert að sjá hvernig mál munu þróast í framhaldinu.

Svo er það þriðji hluti frumvarpsins sem snýr að því að auka gagnsæi og styrkja opinbera umræðu um loftslagsmál. Þetta held ég að skipti gríðarlegu máli vegna þess að við þekkjum það öll í þessum sal þegar við tökum þátt í umræðum um loftslagsmál, hvort sem það er hér eða annars staðar á hinum pólitíska vettvangi, eða annars staðar í samfélaginu, að þetta er gríðarlega flókinn málaflokkur. Það er auðvelt að velja tölur sem henta málstað hvers og eins þannig að allir komi einhvern veginn út sem sigurvegari umræðunnar en eftir stendur kannski einhver hlustandi sem veit ekkert hverju hann var að fylgjast með, veit ekki hvort það sé rétt hjá ráðherra umhverfismála að ríkisstjórnin sé brjálæðislega metnaðarfull eða hjá einhverjum stjórnarandstöðuþingmanni sem dregur fram tölur frá Umhverfisstofnun til að sýna að ríkisstjórnin sé ekki að ná árangri í samræmi við þann metnað sem hún segist vera með. Hvoru á fólk þá að trúa? Hér þarf einfaldlega verkfæri til að aðstoða almenning.

Það fyrsta sem er lagt til er að breyta því hvernig aðgerðaáætlun í loftslagsmálum er unnin, m.a. verði lögfest að hún komi hingað til umræðu á þingi en sé ekki bara eitthvert stefnuskjal sem er afgreitt af ráðuneytinu, vegna þess að sú umræða sem á sér stað í þingsal og í nefndum skiptir miklu máli til þess að eignarhaldið á þessu grundvallarplaggi sé meira. Líka er lagt til að flýta því ferli. Lagt er til að ráðherra beri að leggja fyrir Alþingi þingsályktunartillögu um aðgerðaáætlun í loftslagsmálum eigi síðar en sex mánuðum eftir að ríkisstjórn hefur verið mynduð. Núverandi ríkisstjórn sýnir ágætlega þörfina á þessu með því að nú, rúmum tveimur árum eftir að til hennar var stofnað, er þessi aðgerðaáætlun enn ekki komin fram. Aðgerðaáætlun í loftslagsmálum var síðast unnin og birt af ráðuneytinu á vordögum 2020 og því er löngu kominn tími á að uppfæra hana, þótt ekki væri nema vegna þess að ríkisstjórnin er í millitíðinni búin að undirgangast metnaðarfyllri skuldbindingar Evrópusambandsins. Evrópusambandið jók metnað sinn úr 40% samdrætti upp í 55% en hér er enn spilað eftir gamla handritinu.

Það er ákveðið áhyggjuefni að þegar umhverfis-, orku- og loftslagsráðherra svaraði fyrirspurn á síðasta löggjafarþingi varðandi uppfærslu aðgerðaáætlunarinnar vísaði hann í að lög gerðu kröfu um að aðgerðaáætlunin væri uppfærð á fjögurra ára fresti. Nú stefnir allt í að hann ætli að fullnýta sér þann frest og verða fjögur ár liðin í vor. Það er ekki merki um mikinn metnað að gera hluti eins seint og hægt er. Þetta tel ég eitt af þeim dæmum um hversu vanbúin þessi ríkisstjórnin er til að ná raunverulegum árangri í þessum málaflokki.

Svo er lagt til í þessu frumvarpi að samhliða framlagningu frumvarps til fjárlaga skuli ráðherra leggja fram það sem við köllum í frumvarpinu ársskýrslu um stöðu aðgerða í loftslagsmálum. Þar skuli koma fram m.a. hvernig stjórnvöld ætla að ná fram markmiðum laga um loftslagsmál. Þar verði jafnframt gerð grein fyrir loftslagsáhrifum fjárlagafrumvarpsins. Þar með verðum við komin með eitthvert grunnplagg sem hægt væri að tala út frá, sem kveðið er á um að ráðherra ræði sérstaklega í þingsal, og myndum með þessu tryggja reglulega og gagnrýna umræðu um aðgerðir stjórnvalda og reglubundið og öflugt aðhald Alþingis með framkvæmdarvaldinu í þessum gríðarlega mikilvæga málaflokki.

Hér er ekki verið að finna upp hjólið frekar en annars staðar í þessu frumvarpi. Frumvarpið gengur almennt út á að taka þær bestu hugmyndir sem við höfum fundið í nágrannalöndunum og steypa þeim saman í eitthvað sem myndar skynsamlega heild fyrir íslenskt samfélag. Ákvæði um ársskýrslu um loftslagsmál er að finna í norskum lögum um loftslagsmarkmið sem tóku gildi árið 2018. Ég verð að viðurkenna að þegar ég sá í fyrsta sinn norsku skýrsluna sem kom út samhliða fjárlagafrumvarpi þar í landi þá fylltist ég dálítilli öfund. Þetta var doðrantur þar sem var farið mjög hreinskilnislega yfir stöðu mála. Þó að þarna væri skýrsla sem unnin var af stjórnvöldum og fylgdi þeirra stjórnarfrumvarpi til þingsins bar hún með sér að það væri ekki endilega verið að sópa yfir eða reyna að fela hluti heldur væri hugmyndin að þarna væri heiðarleg framsetning til þess að umræðan gæti orðið góð.

Þetta tæmir nokkurn veginn það sem ég hef að segja um frumvarpið. Eins og forseti hefur kannski tekið eftir eru þetta frekar litlar og einfaldar breytingar á lögum um loftslagsmál, örlítið meiri kvaðir á stjórnsýslu. Frumvarpið snýst hins vegar allt um það að stjórnvöld geri það sem þau á hátíðisdögum segja að þau vilji gera og að þau séu ekkert feimin við að mæta hér í þingsal og standa skil á árangri þeirra aðgerða. Þar þurfum við svo sannarlega að bæta í, ekki bara vegna þess að við þurfum að vinna sigur á loftslagsvánni sem einhverjum neikvæðum andstæðingi heldur líka vegna þess að aðgerðir sem gripið er til í því skyni vinna ekki bara á loftslagsbreytingum heldur hafa þær eiginlega allar jákvæð hliðaráhrif. Allar aðgerðir í loftslagsmálum, ef þær eru almennilega unnar og settar fram á réttan hátt, vinna að því að byggja upp betra samfélag til framtíðar. Þarna verður öll sköpun verðmæta á næstu árum og áratugum. Þarna verður öll uppbygging velsældar í framtíðinni. Þess vegna skiptir máli að stjórnvöld og við öll hugsum stórt til framtíðar, fyrir jörðina og fyrir komandi kynslóðir.


Ræðumaður: Björn Leví Gunnarsson

Forseti. Ég vildi bara þakka nefndinni fyrir vel unnin störf og fyrir að taka tillit til þeirra athugasemda sem bárust við 2. umræðu. Það er vandmeðfarið að glíma við vopn og ég skil það en ég var líka með ábendingar við 2. umræðu um bogfimi, sem er í smávanda út af íþróttaiðkun ungmenna. Í rauninni geta ungmenni ekki stundað keppni í bogfimi á Íslandi á sama hátt og t.d. á Norðurlöndunum. Ef við ætlum að halda bogfimikeppni hérna og hafa ungmennaflokk, kannski alþjóðlega keppni þar sem krakkar koma frá öðrum löndum að keppa, þá geta þau ekki notað bogana sem þau eru vön að nota því að það eru takmörkuð þyngdarviðmið í lögunum. Það er svo sem að einhverju leyti skiljanlegt en bogfimiíþróttinni hefur vaxið ásmegin á fáum árum á Íslandi. Ég sakna þess því kannski aðeins í þessu en ég skil alveg að það sé erfitt að bæta við öðrum atriðum í meðförum þingsins og ég legg þá í púkkið að við heildarendurskoðun vopnalaganna verði þetta líka skoðað þar.


Ræðumaður: Andrés Ingi Jónsson

Forseti. Sum orð veljum við algerlega spari. Mennska held ég að sé eitt af þeim. Mennska er andheiti við kaldlyndi og grimmd. Þegar voðaverk eiga sér stað, þegar mannfólkið fer út af sporinu, fremur einhverja glæpi gegn mannúðinni, þá er það mennskan sem lét undan. Þess vegna er dálítið sláandi að heyra það að þegar hæstv. félags- og vinnumarkaðsráðherra talar um sitt nánasta samstarfsfólk í stjórnmálum, ráðherra Sjálfstæðisflokksins, þá segist hann vonast til þess að þau fari að breyta betur vegna þess að hann trúi á mennskuna í fólki. Er eðlilegt að gagnálykta að ef ekki þá séu þetta ómenni sem eru með hæstv. ráðherra í ríkisstjórn? Sé svo þá ætti ráðherrann kannski að endurskoða stjórnarmynstrið. Tilefnið er náttúrlega þessi tregða Sjálfstæðisflokksins við að ganga í verkið og fullnusta fjölskyldusameiningar fólks frá Gaza.

Það er ótrúlegt að fylgjast með umræðum síðustu daga. Fréttastofa RÚV fletti ofan af því að það var ekki rétt sem fram kom hjá ríkisstjórninni að ekkert Norðurlandanna væri að hjálpa til við fjölskyldusameiningar. Nei, nei, það er allt í lagi, segir dómsmálaráðherra, vegna þess að þau eru að afgreiða fólk til landsins sem sótti um fyrir 7. október. Sama er nú með fólkið sem á ættingja hér á Austurvelli að mótmæla, þetta er fólk sem sótti um síðasta vor en vegna þess að Útlendingastofnun dregur lappirnar í öllum réttlætismálum þá er styttra síðan umsóknir þess voru samþykktar. Hvers vegna sagði hæstv. utanríkisráðherra í desember að fjölskyldusameiningar væru í forgangi en nú er kominn febrúar og þeim hefur ekki verið lokið?

Forseti. Það að ríkisstjórnin tali í kross í jafnmiklu grundvallarmannréttindamáli og hér um ræðir er ólíðandi og ef einhver ráðherra ríkisstjórnarinnar ætlar að halda í ögn af sinni mennsku, sama hvaða flokki þeir eru í, þá geta þau ekki látið eins og þau beri ekki öll ábyrgð á þessu aðgerðaleysi.

Forseti verður að minna á að ræðutími í þessum dagskrárlið, störfum þingsins, er aðeins tvær mínútur.


Ræðumaður: Andrés Ingi Jónsson

Forseti. Jú, ég kannast við þá áherslu sem hefur komið fram í orðum og aðgerðum hæstv. ráðherra, að hann vilji auka umsvif þeirra stofnana sem undir hann heyra á landsbyggðinni, þó það nú væri, friðlýst svæði eru nú yfirleitt úti um landið þannig að umfangið ætti helst að vera þar. En vegna þess að hér var vísað í þá vinnu sem er í gangi hjá Deloitte, verið að vinna einhverjar sviðsmyndir og greiningar á stöðunni, þá situr samt eftir pólitíska spurningin. Ráðherra málaflokksins hefur væntanlega eitthvað um það að segja hvort verði látið vega þyngra í endanlegri ákvörðun, hámörkun gróða fárra einstaklinga sem eiga stór fyrirtæki sem geta gert tilboð á öðrum forsendum en þeir heimamenn sem ég nefndi hér eða uppbygging sem styðji við þá jákvæðu samfélagsþróun sem er komin af stað. Við þekkjum það nú í þessum litlu sveitarfélögum víðs vegar um landið að það munar um hvern einasta einstakling sem bætist við í hóp vinnandi fólks, það munar um hverja einustu fjölskyldu sem flyst á svæðið til að sinna auknum umsvifum í ferðaþjónustu. Ég leyfi mér að efast um það að eitt af stóru ferðaþjónustufyrirtækjunum sem gera út frá Reykjavík hefði jafn bein jákvæð áhrif á samfélagið á Höfn eins og ef um væri að ræða einingu rekna á samfélagslegum forsendum þeirra sem þar búa.

Mig langar bara að heyra frá ráðherranum hvernig hann sjái fyrir sér að vega þessi ólíku sjónarmið þegar kemur að því að meta tilboðin í útboðið.


Ræðumaður: Andrés Ingi Jónsson

Frú forseti. Það þarf varla að fjölyrða um þau ótal mörgu jákvæðu áhrif sem hafa orðið af stofnun Vatnajökulsþjóðgarðs, bæði hvað varðar náttúruvernd en ekki síður eflingu brothættra byggða á jaðri garðsins. Það hefur hreinlega orðið viðsnúningur í byggðaþróun, t.d. í Höfn í Hornafirði sem mig langar að ræða hér í dag. En sú þróun er í rauninni nýbyrjuð og ekki til lykta leidd, við erum í miðri á. Við þurfum að nýta þjóðgarðinn til góðs til að stýra henni í rétta átt þannig að þarna verði byggt upp öflugt samfélag til lengri tíma.

Annað sem er svo skemmtilegt við þjóðgarðinn er hversu opið ákvarðanatökuferlið er. Svæðisráð hafa mikla aðkomu og í gegnum þau hafa heimamenn mikið um það að segja hvernig garðurinn þróast. Þess vegna kom það nokkuð flatt upp á fólk þegar í ágúst síðastliðnum fjármála- og efnahagsráðuneytið, ásamt umhverfis-, orku- og loftslagsráðuneyti, auglýsti eftir áhugasömum aðilum um uppbyggingu á rekstri innviða við Jökulsárlón. Augljóslega þarf að byggja þar upp. Þetta er landspilda sem kom frekar nýlega inn í þjóðgarðinn og var áður í einkaeign og þarna þarf mikið að gera til þess að hægt sé að taka á móti þeim gríðarlega fjölda ferðamanna sem farinn er að sækja lónið heim. En svo virðist sem þessi auglýsing hafi ekki verið unnin í samráði við Sveitarfélagið Hornafjörð eða þjóðgarðinn sjálfan.

Þess vegna langar mig að spyrja ráðherrann: Hver var aðdragandinn að þessari auglýsingu og hvaða samráð átti sér stað?

Það sem mig langar ekki síður og kannski jafnvel enn þá frekar að heyra frá ráðherranum er hvernig verði séð til þess að við val á rekstraraðila, þeim mögulega enda sem verður af þessu ferli, að þar verði stutt við markmið Vatnajökulsþjóðgarðs um að efla heimabyggð.

Hér vil ég nefna að í lok september, rúmum mánuði eftir að auglýst var eftir áhugasömum aðilum, boðaði Ferðamálafélag Austur-Skaftafellssýslu til félagsfundar þar sem kannaður var áhugi á því að stofna fasteignafélag heimafólks til að sjá um þennan rekstur. Þar komu saman ótal ólíkir aðilar sem eru grasrótin í ferðaþjónustu á þessu svæði og það vakti svo mikla lukku að fyrir árslok voru komin hlutafjárloforð upp á 2 milljarða kr. til að sinna þessu verkefni. Mig langar að heyra frá ráðherranum hvernig byggðasjónarmið munu vega inn í þetta ferli vegna þess að það er ekki bara hægt að horfa á hagvöxt eða ágóða, ábata einstakra rekstraraðila,  það verður að vega inn í þetta hvernig skapað er gott samfélag í kringum Vatnajökulsþjóðgarð.


Ræðumaður: Gísli Rafn Ólafsson

Frú forseti. Já, hættumat er svo sannarlega í huga okkar í dag. Við höfum talað hér fyrr í dag um hættumat vegna eldgosa og jarðhræringa og nú erum við að tala um hættumat vegna ofanflóða. Við búum í landi þar sem náttúruöflin sýna okkur reglulega hver fer með völdin og við þurfum að leggja mikla vinnu í það að fara að meta hættur mun betur en við höfum verið að gera hingað til, ekki bara ofanflóð, ekki bara eldgos, heldur allar þær hættur sem felast í náttúrunni. Við þurfum að setja fjármagn í þetta vegna þess að ef við vitum ekki um hætturnar koma þær aftan að okkur. Og þegar við erum búin að gera þessi hættumöt þurfum við að leggja í vinnu við að gera viðbragðsáætlanir til að minnka þá áhættu sem þessu fylgir. Þetta er e.t.v. eitt af mikilvægari verkefnum ríkisstjórnarinnar á komandi mánuðum.


Ræðumaður: Gísli Rafn Ólafsson

Virðulegi forseti. Mig langar að byrja á því að þakka fyrirspyrjanda fyrir þessa mikilvægu umræðu. Það er skortur á lögreglumönnum, sérstaklega hér á höfuðborgarsvæðinu, en það er ekki bara skortur á lögreglumönnum, það er skortur á menntuðum lögreglumönnum. Í svari til mín frá dómsmálaráðuneytinu á síðasta ári kom í ljós að það hefur stórlega breyst hversu mikið er af menntuðum lögreglumönnum við störf. Það skiptir miklu máli að við séum með menntað fólk að störfum. Að auki langar mig að nefna sérstaklega að það þarf hreinlega að gera byltingu í því hversu margir eru að hjálpa til við rannsóknir á stafrænum glæpum. Þetta er flöskuháls sem er að stoppa rannsóknir ekki bara kynferðisbrota heldur nær allra alvarlegra brota vegna þess að nær öll brot í dag hafa einhverja stafræna hlið og það þarf virkilega að auka við þann mannskap sem er þar.


Ræðumaður: Arndís Anna Kristínardóttir Gunnarsdóttir

Forseti. Ég fagna þessari umræðu og þakka hv. þingmanni fyrir að brydda upp á henni. Mig langar til að bæta við spurningu, ég veit ekki hvort hæstv. ráðherra muni geta svarað henni óundirbúin, ég fæ að lauma henni hérna að. Mig langar að byrja á að benda á að mér skilst að, hvað á að segja, áhugi lögreglumanna á því að bera ákveðna tegund vopna sem kölluð eru rafbyssur og önnur vopn sé ekki síst vegna þess að lögregluliðið er fámennt og hefur ekki þjálfun og þann fjölda sem þarf. Þau eru illa búin undir þær aðstæður sem þau eru sett í, undirmönnuð. Mig langar til þess að spyrja hæstv. ráðherra, ef hún hefur tök á að svara því, hvort gerður hafi verið samanburður á kostnaði við vopnun lögreglunnar til samanburðar við kostnaðinn við það að fjölga í lögregluliði til samræmis við það sem talið er nauðsynlegt. Í þessu sambandi má vekja athygli á því að vegna leiðtogafundar sem haldinn var hér á síðasta ári, sem kostaði um 2 milljarða í heild, fóru hundruð milljóna í það að kaupa búnað fyrir lögregluna fyrir þann fund sem ekki stóð til að selja. Ég velti fyrir mér hvort það sé búið að bera þetta tvennt saman, kostnaðinn við að vopna lögregluna og umbylta störfum lögreglu á Íslandi í samanburði við hvað myndi kosta að manna hana almennilega.


Ræðumaður: Arndís Anna Kristínardóttir Gunnarsdóttir

Frú forseti. Ég þakka hæstv. ráðherra fyrir svarið sem sannarlega eru þó mikil vonbrigði þar sem, ef ég skil hæstv. ráðherra rétt, þá er ekkert eftirlit í samræmi við lögin. Mig langar til að byrja á að vekja athygli á því að það er skylda en ekki heimild til þess að viðhafa þetta eftirlit samkvæmt lögunum og var ákvæðinu breytt með þeim hætti í meðförum þingsins. Þrátt fyrir þetta þá hefði ég gjarnan viljað fá svör við spurningum 3 og 4 sem ég lagði fyrir hæstv. ráðherra sem eru óháðar því hvort eftirlitið sé fjármagnað eða ekki, sem það virðist ekki vera.

3. Hversu margar ábendingar hafa Útlendingastofnun borist á síðustu fimm árum um hugsanleg brot á vistráðningarsamningi og hvernig hefur stofnunin brugðist við slíkum ábendingum?

4. Hverjar eru mögulegar afleiðingar þess að ekki sé bætt úr vanefndum eða öðrum annmörkum af hálfu vistfjölskyldu í kjölfar eftirlits?

Þessum spurningum er ósvarað og ég leyfi mér að ítreka þær hér og vonast til þess að hæstv. ráðherra hafi svör við þeim.


Ræðumaður: Arndís Anna Kristínardóttir Gunnarsdóttir

Forseti. Í lögum um útlendinga eru tilgreindar ýmsar tegundir dvalarleyfa, þar á meðal vegna vistráðningar utan úr heimi, betur þekkt sem au-pair. Slíkt dvalarleyfi er tímabundið og telur ekki upp í varanlega heimild til dvalar hér á landi. Samkvæmt lögunum er Útlendingastofnun skylt að fela sérstökum eftirlitsaðila að hafa eftirlit með vistráðningum, þar með talið að taka út aðstæður á heimili vistfjölskyldu, svo sem með óboðuðu eftirliti, með því að taka viðtöl við hinn vistráðna og vistfjölskyldu og sjá til þess að vistráðningarsamningur sé virtur í hvívetna. Vistráðningarsamningur er forsenda dvalarleyfis vegna vistráðningar. Samkvæmt greinargerð með frumvarpinu er tilgangur ákvæðisins sá að koma í veg fyrir misnotkun á vistráðnum einstaklingum og gæta þess að þeim sé boðið upp á nægilega góða aðstöðu á heimili. Á milli hins vistráðna og vistfjölskyldu er eðli málsins samkvæmt ákveðinn aðstöðumunur, valdaójafnvægi, enda er hinn vistráðni yfirleitt ungur að árum, langt frá heimahögum sínum, er háður vistfjölskyldu sinni um búsetu og fæði auk þess sem slit á vistráðningarsamningi getur leitt til afturköllun dvalarleyfis.

Eftirlit þetta er ekki nánar útfært í lögunum. Sú tilhögun að fela sérstökum eftirlitsaðila að sinna könnun á aðstæðum vistráðinna einstaklinga kom ný inn árið 2023 en áður var eftirlitið í höndum lögreglu sem þótti ekki gefast vel sökum mikilla anna á þeim bænum. En nú er það einstaklingurinn sem veitt hefur verið dvalarleyfi á grundvelli vistráðningarinnar sem á sitt undir því að samningurinn standi. Óljóst er í lögunum hverjar afleiðingar af brotum á samningnum, þ.e. broti á réttindum einstaklingsins, geti verið aðrar en afturköllun dvalarleyfisins sem bitnar augljóslega fyrst og fremst á hinum vistráðna einstaklingi en ekki hinni brotlegu fjölskyldu. Þótti mér því ærið tilefni til að spyrja hæstv. dómsmálaráðherra:

1. Hvaða aðila eða aðilum hefur verið falið að sinna þessu eftirliti?

2. Hvernig er eftirlitinu háttað? Hvernig er það ákveðið hverjir skuli lúta eftirliti og hver ákveður það?

3.   Hversu margar ábendingar hafa Útlendingastofnun borist á síðustu fimm árum um hugsanleg brot á vistráðningarsamningi og hvernig hefur stofnunin brugðist við slíkum ábendingum?

Síðast en ekki síst: Hverjar eru mögulegar afleiðingar þess að ekki sé bætt úr vanefndum eða öðrum annmörkum af hálfu vistfjölskyldu í kjölfar eftirlits?


Ræðumaður: Andrés Ingi Jónsson

Frú forseti. Ég ætla að byrja á að þakka hæstv. ráðherra fyrir það sama og ég held að ég hafi þakkað fyrir síðast, að gefa skýr svör. Það er víst alls ekki sjálfgefið í þessum sal. 1. janúar 2025 er lokadagsetning að þessu sinni. Ég ætla að vona að ég þurfi ekki að hitta hæstv. ráðherra í lok janúar 2025 til að spyrja hvort hann ætli ekki örugglega að fara alveg að klára þetta vegna þess að þetta er orðinn ansi langur tími. Þetta er farið að líta ansi mikið út eins og þáverandi hæstv. heilbrigðisráðherra hafi rúllað út þessari hugmynd rétt fyrir kosningar með enga innstæðu heldur eingöngu til að slá einhverjar pólitískar keilur án þess að ætla að klára málið. Að það taki heilt kjörtímabil að kaupa skimunarbúnað — það er það sem þarf að gera, kaupa skimunarbúnað, og það snýst ekki bara um að geta tekið við blóði frá þessum eina tiltekna hópi heldur snýst um að tryggja öryggi blóðbirgðanna allra. Það verður hægt að skima allt blóð af því að það eru ekki bara samkynhneigðir karlar með blóð sem kallar á einhverja sérstakra skimun ef við viljum halda öryggi blóðbirgða sem mestu. Kostnaður við þennan búnað er náttúrlega bara kostnaður við það að fjölga blóðgjöfum. Eins og hæstv. ráðherra nefndi þá þarf að fjölga þeim um þriðjung til að við komumst út úr því neyðarástandi sem ríkir í blóðsöfnun á landinu alltaf, árið um kring. Það er löngu tímabært að leyfa öllu fullfrísku fólki sem stundar öruggt kynlíf að láta gott af sér leiða með blóðgjöf öllu samfélaginu til heilla og þó fyrr hefði verið.


Ræðumaður: Andrés Ingi Jónsson

Frú forseti. Mig langar hér í dag að spyrja hæstv. heilbrigðisráðherra hvað sé að frétta af vinnu til að afnema mismunun gagnvart samkynhneigðum þegar kemur að blóðgjöf. Þetta er ónákvæmt orðalag, skal ég viðurkenna, en endurspeglar kannski samt sagnfræðina dálítið, endurspeglar að þær reglur sem gilda núna um blóðgjöf voru settar á allt öðrum tíma. Þær voru settar þegar heimurinn var ansi stressaður vegna sjúkdóms sem var nýtilkominn, HIV, sem virtist leggjast umfram allt á samkynhneigða karlmenn. Faraldursfræði sjúkdómsins var illa þekkt, leiðir til greina hann voru engan veginn á sama stað og þær eru í dag og við skulum bara segja það, fordómar í samfélaginu gagnvart samkynhneigðum voru mun rótgrónari og kerfislægari en í dag. Þess vegna hefur umræða um að breyta þessum reglum verið mikil og vaxandi á síðustu árum og mörg lönd tekið það skref undanfarið að jafna reglurnar óháð kynhegðun fólks.

Vandinn við aðgerðir ríkisstjórnarinnar í þessu máli er hins vegar að tímamörkin eru alltaf að skríða frá okkur. Þannig glöddumst við mörg í september 2021 þegar þáverandi hæstv. heilbrigðisráðherra kynnti drög að reglugerð um að afnema þessa mismunun. En svo komu kosningar og reglugerðin var ekki undirrituð. Stuttu seinna átti ég orðastað við hæstv. núverandi heilbrigðisráðherra sem mætti mjög jákvæður í umræðuna og þetta var góð umræða sem við áttum hér, fólk á öllu hinu pólitíska litrófi var sammála um að hér þyrfti að bæta úr. Hér fengust þær upplýsingar í janúar fyrir tveimur árum að ráðherrann sæi fyrir sér að breytingar myndu taka gildi kannski í apríl, maí það sama ár. Í millitíðinni var síðan samþykkt hér aðgerðaáætlun í málefnum hinsegin fólks þar sem var talað um sama verkefnið með tímaáætlun 2022–2023. Nú er árið 2023 liðið og því langar mig að spyrja hæstv. ráðherra hvað sé að frétta. Það er kannski rétt að nefna að á síðasta ári voru sambærilegar reglur felldar úr gildi í Bandaríkjunum, Kýpur, Frakklandi, Grikklandi, Írlandi, Litáen og Slóveníu. Hér er bara heimurinn að breytast. Af hverju ekki Ísland með? Og þá vil ég að Ísland geri það almennilega en ekki með niðurlægjandi skírlífisákvæði eins og sum lönd halda til streitu og eins og birtist í reglugerðardrögum fyrrverandi hæstv. heilbrigðisráðherra.


Ræðumaður: Björn Leví Gunnarsson

Frú forseti. Þetta er kannski lykilatriðið í því sem hæstv. ráðherra sagði, að þegar verið var að skoða einhverjar mögulegar lausnir og möguleg tækifæri — sem þarf að skoða, við þurfum sífellt að skoða hvað er hægt að gera betur og hraðar og skemmtilegar o.s.frv. — þá væru komnar einhverjar nýjar og ódýrari leiðir en fyrir tveimur árum síðan. Það er pínulítið það sem ég hef áhyggjur af varðandi stjórnsýsluna, hún hreyfir sig hægt og á þeim hraða sem hún hreyfir sig er einmitt komið eitthvað nýtt þegar loksins er búið að taka ákvörðun. Stundum er þá gamla útgáfan notuð eða eitthvað því um líkt og það er strax orðið úrelt. Við þurfum, held ég, að læra dálítið á nýsköpunarhugsun í stjórnsýslunni, að hún hreyfi sig með þróuninni á mun skilvirkari hátt. Stjórnsýslan eins og ég hef upplifað hana aðeins hefur ekki gengið í takt við tækniþróunina og möguleikana sem eru í boði til þess að sinna verkefnum á hraðari og skilvirkari og skemmtilegri hátt.

Mig langaði til að skilja smáhugvekju eftir hjá ráðherra sem ég veit að hefur haft mjög mikinn áhuga á kvikmyndagerð og þáttagerð og svoleiðis. Ég held að það sé ekkert rosalega langt í það, fólk getur túlkað það með sínum skilningi, lengi er teygjanlegt hugtak í því samhengi, að það verði hægt að íslenska kvikmyndir og þætti á hvaða tungumáli sem er, bara á nóinu, meira að segja þannig að varir og slíkt hreyfist í takt og jafnvel meira að segja að búa til kvikmyndir og þætti eftir beiðni. Mér fannst Firefly rosalega skemmtilega sería og ég vil sjá seríu númer tvö, getur þú búið hana til fyrir mig? Þá verður Netflix þannig að næsta sería verður bara sniðin fyrir mig og ég get kannski valið þennan og þennan leikara sem verða þá að hafa gefið leyfi fyrir því að láta nota sig í slíkri þáttagerð.


Ræðumaður: Björn Leví Gunnarsson

Forseti. Þegar ég var að hinkra eftir því að það kæmi að þessari fyrirspurn þá rakst ég á mynd frá mótmælum í París þar sem bændur voru búnir að hlaða upp risastórum fjöllum af heyi til að girða fyrir götur o.s.frv. Nema hvað, myndin var búin til af gervigreind og ýmsir virðast hafa fallið fyrir því að þetta hafi verið raunveruleg mynd. Aðstæðurnar sem við erum í eru mjög áhugaverðar af því að núna er hægt að gera í rauninni það sem kannski hefur áður verið skopmyndateikning eða eitthvað því um líkt á þann hátt að hún er svo raunveruleg að við bara trúum henni, alla vega við fyrstu sýn. Þetta mun þýða rosalega miklar breytingar, samfélagsbreytingar. Þetta þýðir rosalega margt og mikið fyrir menningarlífið, hvernig þetta tæki birtist í rauninni sem pensill í höndum þeirra sem eru ekkert endilega æfðir eða þjálfaðir í því að beita pensli eða hljóðfæri eða nota hvaða listsköpunaraðferð sem er og verða mögulega bara nokkuð færir í að gera ný verk, herma eftir verkum, gera paródíur eða skopmyndir og þess háttar. Það mun setja okkur í mjög áhugaverða stöðu gagnvart málefnasviðum menningar- og viðskiptaráðherra og það er sérstaklega áhugavert að menningar- og viðskiptaráðherra er hérna fyrst til þess að koma og svara þessari spurningu.

Spurningarnar sem ég legg hérna fram eru meira einmitt upp á vangaveltur að gera af því að sviðið er mjög breitt. Hæstv. ráðherra hefur haft t.d. áhuga á íslensku. Ég tel að þetta tæki sem gervigreind býður upp á sé í rauninni ákveðinn bjargvættur smærri tungumála að miklu leyti. Þetta brýtur niður tungumálavegginn sem slíkan, þetta er endurreisn á Babelsturninum upp á það að gera að þegar um sjálfvirkar þýðingar er að ræða þá skiptir ekki máli lengur á hvaða tungumáli við höfum samskipti. Þó að misskilningur í samskiptum sé mjög erfiður þá er það alla vega áhugavert. Það sem ég hef kannski helst áhuga á að vita er hvað ráðherra sér fyrir sér um áhrif gervigreindar, áskoranir hennar og hagnýtingu gagnvart stjórnsýslunni. Ég held að það verði mjög spennandi að sjá hvað við getum í rauninni gert með gervigreindina í stjórnsýslunni. Sumir hafa spáð því að á næsta áratug verði 20–30% starfa sem koma við lyklaborð einfaldlega óþörf. Það getur vel verið að eftirspurnin verði meiri þannig að störfum muni ekki fækka en alla vega miðað við núverandi stöðu. Ég held að þetta muni  hafa mjög mikil áhrif t.d. á lögfræðinga og forritara og alla sem búa til texta. Þetta verður mjög spennandi tímabili og ég hlakka til að heyra svör ráðherra.


Ræðumaður: Andrés Ingi Jónsson

Frú forseti. Það er í mörg horn að líta og eins og hæstv. ráðherra nefnir þá fellur nú sumt af því sem snertir möguleg viðbrögð undir verksvið umhverfis-, orku- og loftslagsráðherra og hann mun fá sitt tækifæri af því að fyrirspurn liggur fyrir til þess ráðherra. En mig langaði að spyrja hæstv. innviðaráðherra vegna þess að það þarf hvort eð er að bæta vegtengingu við Látrabjarg. Sá vegur hefur verið í slæmu ástandi í mörg ár en engu að síður hefur framkvæmdafé sem er ætlað þeim vegi ekki ratað alla leið. Ef ég man rétt þá náðist ekki að ráðstafa fé sem var ætlað á síðasta ári í að bæta tengingar við Látrabjarg þannig að sá peningur var nýttur í að bæta tenginguna á milli Patreksfjarðar og Bíldudals, minnir mig, einhverjar litlar framkvæmdir á þeim vegi. Það er stuttur tími fyrir höndum. Þetta er ekkert spurning um hvort ríkisvaldið ætli að skipuleggja eitthvað eða annað á einum stað. Þetta er einfaldlega sú staðreynd, langar mig að segja, að það verður mikil ásókn í þennan punkt vegna þess að hápunktur sólmyrkvans verður á Látrabjargi. Þar mun hann standa lengst, hann verður í 2 mínútur og 13 sekúndur við Látrabjarg en í Reykjavík ekki nema 1 mínútu. Hörðustu sólmyrkvaaðdáendur munu vilja fara þangað. Þannig að spurningin er í rauninni, í ljósi þess að það þarf hvort sem er að byggja upp tengingar við Látrabjarg: Væri ekki upplagt að slá í klárinn og ljúka því verki fyrir sumarlok 2026?


Ræðumaður: Andrés Ingi Jónsson

Frú forseti. Eitt af því sem gerir svo erfitt að skipuleggja komur ferðamanna á Íslandi er að við sjáum ekki endilega fyrir hvað kemst í tísku sem ferðamannastaður næsta árs eða þarnæsta. Þannig var ekkert okkar búið undir það þegar stjarnan Justin Bieber kom Fjaðrárgljúfrum í tísku og engir innviðir voru tilbúnir, engir vegir gátu borið þann fjölda ferðamanna sem vildu sjá staðinn þar sem tónlistarmyndbandið með Justin Bieber var tekið. Önnur stjarna mun hafa svipuð áhrif árið 2026. Það verður sjálf sólin okkar. Við vitum nefnilega að í ágúst 2026 verður sólmyrkvi, almyrkvi á sólu sem mun sjást frá Íslandi og best og lengst mun hann sjást frá Látrabjargi. Þangað hefur lengi verið erfitt að komast og lengi staðið til að bæta þar úr en við vitum að eftir 918 daga og 22 klukkustundir verður þar stappfullt af ferðamönnum sem hafa jafnvel farið yfir hálfan heiminn til að sjá þennan magnaða viðburð.

Við munum hvernig það var 2015 þegar Íslendingar allir horfðu til himins. Þó að hér í Reykjavík hafi bara dregið skugga fyrir 97,5% af sólinni þá horfðum við öll til himins og það er eitthvað við þessa upplifun, ég held að hæstv. ráðherra geti örugglega tekið undir með mér, sem bara blæs allri bölmóðssýki í burtu. Þetta er svo magnað að þetta nær inn í hjartarætur. Ég skil vel að fólk ferðist um langan veg til að upplifa þetta. Þannig var það einmitt 2015 þegar almyrkvi náði yfir Færeyjar. Þangað sóttu 11.000 ferðamenn til að berja almyrkvann augum. Gæti vegurinn út á Látrabjarg annað álíka umferð? Ég held að hann fari nú varla með að ná nema hluta af þessu.

Þetta er svo einstakur viðburðir, frú forseti. Síðast sást almyrkvi frá Íslandi árið 1954. Eftir 2026 mun hann næst sjást árið 2196 þannig að þetta er í eina skiptið á ævi okkar hæstv. ráðherra sem hægt verður að berja almyrkva augum frá Íslandi.

Mig langar að spyrja hæstv. ráðherra sem ber ábyrgð á vegamálum landsins og samgöngum: Til hvaða ráðstafana verður gripið til svo að vegakerfið anni þeim mikla fjölda gesta sem er fyrirsjáanlegt að sækist eftir því að upplifa þennan stórkostlega almyrkva 12. ágúst 2026 við Látrabjarg?


Ræðumaður: Gísli Rafn Ólafsson

Frú forseti. Mig langar að byrja á að þakka fyrirspyrjanda fyrir mjög mikilvæga spurningu. Í öllu starfi okkar, hvort sem það er að skipuleggja byggð, hvort sem það er að gera það sem við töluðum um áðan, almannavarnir og annað, þá þurfum við áhættumat. Við þurfum áhættumat byggt á góðum gögnum. Þessi gögn þurfa að vera aðgengileg, ekki bara þeim sem vinna við áhættumatið, heldur þurfa gögnin sjálf að vera aðgengileg, ekki bara skýrslur og kort. Þegar kemur að því að búa til svona áhættumat þá eru tvö ár allt of langur tími og við þurfum að hafa það í huga að þegar við erum að eiga við aðgerðir vegna náttúruhamfara tefur það alla vinnu við áhættumat og annað. Við þurfum líka að hafa í huga að áhættumat er fyrsta skrefið í að búa til viðbragðsáætlanir. Þær þurfum við að uppfæra reglulega. Í viðbragðsáætlunum fyrir Kötlugos var gert ráð fyrir að það þyrfti að flytja 230 bændur af svæðinu. Nú eru 4.000 ferðamenn á svæðinu.


Ræðumaður: Andrés Ingi Jónsson

Frú forseti. Þegar kemur að nýsköpun á sviði sjávarútvegs eða nýsköpun á því svæði sem er undir vatni þá þurfum við að horfast í augu við það hvað við vitum lítið, hvað rannsóknastofnanir okkar Íslendinga, þessa ríkis sem stólar svo mikið á lifandi auðlindir sjávar, hversu lítið hefur verið lagt í grunnrannsóknir á umhverfinu í kringum eyjuna okkar. Þess vegna skiptir höfuðmáli ef einhverjar hugmyndir fara af stað varðandi ræktun á þangi eða þörungum í kringum Ísland að þess sé gætt að umhverfissjónarmiðin séu ekki bara höfð til hliðsjónar heldur séu forsenda þess sem farið er af stað með til að ekki sé raskað viðkvæmu vistkerfi sjávar. Það eru vistkerfi sem allt líf í kringum eyjuna okkar byggir á, sem sjávarútvegurinn okkar byggir á að sé haldið  heilnæmum og öflugum. Það væri nú slæmt að kippa fótunum undan sjávarútveginum með því að fara of geyst í að strá þara úti um allt sem ekki á heima kannski akkúrat þar.


Ræðumaður: Gísli Rafn Ólafsson

Frú forseti. Mig langar að byrja á því að þakka öllum hv. þingmönnum sem tóku þátt í umræðunni og hæstv. forsætisráðherra fyrir að taka því vel að fara í sérstakar umræður um þetta mál. Í umræðunni hér hafa fram komið margir mikilvægir punktar. Við erum eiginlega öll sammála um það að tryggja þarf aukið fjármagn til allra viðbragðsaðila og að fjölga þarf í starfsliði almannavarna. Við erum líka sammála um það að viðbragðið snýr líka að fólkinu sjálfu og samfélaginu og við megum aldrei gleyma því þegar áföllin gerast.

Við þurfum líka að muna að fyrirbyggjandi aðgerðir spara. Það hefur verið sýnt fram á það að fyrir hverja 1 kr. sem eytt er í fyrirbyggjandi aðgerðir þá sparast 6 kr. í viðbragð. Við þurfum að læra af aðgerðunum og rétt eins og hv. þingmaður nefndi hér áðan þá sakna ég einnig rannsóknarnefndar almannavarna. Við þurfum, eins og hæstv. ráðherra benti á, að endurhugsa hlutverk almannavarnaráðs og svo mætti lengi telja. Við þurfum að hugsa í lausnum. Við þurfum að hugsa hvernig við gætum t.d. ráðið tímabundið eitthvað af því björgunarsveitarfólki sem er til staðar og hefur verið að gera þetta. Sumir gætu kannski haft áhuga á því. Við þurfum líka að hugsa það svolítið að það er mikið álag á nærumhverfið í því kerfi sem við erum með í dag. Það er allt að lenda á Suðurnesjum akkúrat núna.

Að lokum langar mig að segja að það er von mín að þessi umræða hefji þverpólitíska vinnu við að bæta sviðsmyndir áfalla framtíðarinnar.


Ræðumaður: Arndís Anna Kristínardóttir Gunnarsdóttir

Forseti. Ég vil byrja á að þakka hv. þm. Gísla Rafni Ólafssyni fyrir að kalla eftir þessari mikilvægu umræðu. Verkefnin sem stjórnvöld og almannavarnir þurfa að takast á við verða stöðugt fleiri og meira krefjandi. Það er okkur öllum ljóst að við erum gengin inn í tímabil þar sem óveður vegna loftslagsbreytinga, heimsfaraldrar, jarðhræringar og eldsumbrot verða æ algengari. Það liggur einnig fyrir að þetta er ekki tímabundið ástand heldur nýr raunveruleiki sem þarf að bregðast við. Stjórnvöld þurfa að hefja vinnu, og hefðu auðvitað átt að vera löngu búin að hefja þá vinnu ef út í það er farið, við að teikna upp allar þær sviðsmyndir sem mögulegar eru til að efla viðbragðsgetu sína og þá ekki einungis neyðarviðbragðsgetu við þeim hamförum sem eiga sér stað á hverjum tíma. Neyðarviðbrögð þarf til að tryggja öryggi lífs og vernd innviða en það er ekki síður nauðsynlegt að draga upp mynd af því hvernig við tökum betur og hraðar utan um fólkið sem verður fyrir þessum hamförum.

Nú eru tæpir þrír mánuðir frá því að Grindvíkingar þurftu að flýja heimili sín í skyndi. Síðan hefur ýmsum aðgerðum verið ýtt úr vör en enn standa Grindvíkingar frammi fyrir bæði efnahagslegri óvissu og algjörri óvissu um framtíð samfélags síns. Við þurfum að horfa á stöðu fólks heildrænt, ekki bara á einstaka veraldlega þætti þeirrar krísu sem þau standa frammi fyrir. Við þurfum að hlusta á það sem þau eru að kalla eftir og bregðast við í samræmi. Viðbragðsaðgerðir eiga nefnilega ekki að snúa einungis að innviðum, atvinnurekstri og veraldlegum hlutum. Við þurfum sviðsmyndir sem snúa að fólkinu sjálfu og sem gæta sérstaklega að viðkvæmum hópum, svo sem eldra fólki, börnum, fötluðu fólki og fólki af erlendum uppruna, því á endanum er það fólkið sem skiptir mestu máli.


Ræðumaður: Gísli Rafn Ólafsson

Virðulegi forseti. Við erum fámenn þjóð á eyju úti í miðju hafi sem er í sífelldri mótun af móður náttúru. Við lifum á tímum loftslagsbreytinga þar sem öfgar í veðurfari munu halda áfram að aukast. Hingað til lands fáum við sex sinnum fleiri ferðamenn en fólkið sem hér býr á hverju ári. Eldstöðvakerfin í nágrenni höfuðborgarinnar og okkar stærsta alþjóðaflugvallar eru vöknuð úr 800 ára dvala. Allt þetta eykur á kröfur til almannavarna og því er augljóst að við sem þjóð þurfum að vera betur undirbúin undir þau áföll sem munu mögulega dynja yfir okkur á næstu dögum, vikum, mánuðum og árum.

Einn mikilvægur þáttur í þessum undirbúningi er að við sem hér sitjum tökum heiðarlegt og opið samtal um það hvernig við getum bætt áfallaþol landsins og hvaða kerfisbreytingar og fjárfestingar við þurfum að fara í til að tryggja það að við getum staðist komandi áföll. Undanfarna áratugi höfum við verið nokkuð heppin þegar kemur að náttúruhamförum á Íslandi. Flest eldgos hafa verið lítil eða haft tímabundin áhrif á íbúa og innviði. Sum hafa meira að segja leitt af sér flóðbylgju ferðamanna sem segja má að hafi bjargað efnahag landsins eftir hrun. En nú hefur móðir náttúra svo sannarlega minnt okkur á það að hennar orka og afl er ekki bara fallegt aðdráttarafl fyrir ferðamenn heldur einnig eyðingarmáttur af mun stærri stærðargráðu. Þær hamfarir sem nú dynja yfir eru heldur ekki bara stutt nokkurra daga ferðamannagos heldur síendurteknir atburðir sem erfitt er að sjá fyrir endann á. Þetta krefst þess að við endurhugsum viðbragðskerfi okkar sem hingað til hefur einungis þurft að bregðast við styttri atburðum. Núverandi álag á almannavarnir og varalið þess er mörgum stærðargráðum meira nú en undanfarna áratugi. Fámenn almannavarnadeild ríkislögreglustjóra, sem þó fékk góðan stuðning til að vaxa í gegnum Covid-faraldurinn, er allt of fámenn til að takast á við bæði núverandi og komandi verkefni. Öll vinnan við gerð viðbragðsáætlana og annarra forvarnaverkefna hefur þurft að sitja á hakanum til að bregðast við þeirri miklu vá sem steðjar að íbúum á Reykjanesi. Á sama tíma er varalið almannavarna að meginhluta samsett úr sjálfboðaliðum frá Slysavarnafélaginu Landsbjörg og Rauða krossinum á Íslandi. Álagið á þessa sjálfboðaliða undanfarna mánuði og ár hefur aldrei verið jafn mikið. Gengið hefur verið ansi nærri þeim velvilja sem þessir sjálfboðaliðar fá hjá sínum vinnuveitendum og staðan er einfaldlega orðin þannig að erfitt er að manna viðbragð með sjálfboðaliðum. Þetta álag á aðeins eftir að aukast á næstu árum og því er mikilvægt að ríkisstjórnin fari í aðgerðir til að takast á við breytta sviðsmynd og auknar kröfur.

Því spyr ég hæstv. forsætisráðherra hverjar áætlanir ríkisstjórnarinnar séu þegar kemur að eflingu almannavarna og þess viðbragðskerfis sem í dag er byggt upp af sjálfboðaliðum. Stendur til að auka við starfsmannafjölda og fjármögnun til almannavarna? Á sama tíma er mikilvægt að horfa til þess að þau svið sem falla undir almannavarnir hafa stórlega aukist frá því að þau voru færð yfir til ríkislögreglustjóra og dómsmálaráðherra árið 2003. Viðbragðsaðilar og aðrir með mikla þekkingu á þessu sviði spyrja hvort ekki væri rökréttara að gera almannavarnir aftur að sjálfstæðri stofnun sem heyri beint undir forsætisráðuneytið, rétt eins og á öðrum Norðurlöndum. Því spyr ég: Hver er afstaða hæstv. forsætisráðherra til þessara tillagna?

Við erum að ganga inn í tímabil tíðari eldgosa, meiri áhrifa loftslagsbreytinga og mikillar aukningar á sviði fjölþáttaógna. Þessar auknu hættur krefjast þess að lögð sé mun meiri áhersla á gerð viðbragðsáætlana þvert á ráðuneyti til að efla áfallaþol landsins og til að tryggja að ekki verði kerfisbrestur í mikilvægum innviðum landsins eins og bent hefur verið á í skýrslum þjóðaröryggisráðs. Þessar áætlanir þurfa einnig að taka tillit til þess að sökum smæðar okkar getum við ekki tekist á við allar þessar ógnir ein heldur þurfum við að efla til muna samstarf við Norðurlönd og Evrópusambandið. Því spyr ég: Hefur hæstv. ráðherra nálgast ráðamenn annarra landa og rætt aukið samstarf eða erum við sem þjóð of stolt til að biðja um aðstoð þegar á reynir?


Ræðumaður: Björn Leví Gunnarsson

Forseti. Það hefur verið talað um pólitískan ómöguleika þessu tengt, þ.e. að þegar ríkisstjórnin er einhvern veginn ekki sammála því sem Alþingi samþykkir eða hefur samþykkt þá sé bara pólitískt ómögulegt fyrir ríkisstjórn að framkvæma vilja Alþingis. Mjög áhugavert og endurspeglast vel í bæði þessu máli og máli sem ég og þáverandi hv. þm. Albertína Friðbjörg Elíasdóttir lögðum fram um stafrænar smiðjur fyrir nokkrum árum síðan. Þá kvittaði forsætisráðherra undir fullgildingu þeirrar þingsályktunartillögu, bara lokið, með því að skrifa aftur undir samninga um stafrænar smiðjur sem átti að vera efling stafrænna smiðja, sem gerðist ekki. Það er orðið dálítið einkennismerki þessarar ríkisstjórnar bara að hunsa í rauninni vilja þingsins, af því að það er nú ríkisstjórnin sem ræður hérna samkvæmt því. Framkvæmdarvaldið er orðið algjört og Alþingi er komið í annað sæti og það er svo augljóst einmitt á því hvernig ráðherra úr ríkisstjórninni hefur farið með ályktanir þingsins, til að mynda þessa sem við ræðum hérna.


Ræðumaður: Andrés Ingi Jónsson

Forseti. Forseti. Því miður gerist það ekki oft að stjórnarmeirihlutinn samþykki þingmál minni hlutans hér í sal en þegar það gerist þá koma þeir sér einhvern veginn undan því að framkvæma þann vilja þingsins sem birtist í samþykktinni. Eins og hér hefur verið rakið samþykkti Alþingi einróma, með 50 og eitthvað atkvæðum, vorið 2021 að hagsmunafulltrúi eldra fólks væri eitthvað sem ætti að koma á laggirnar og niðurstöðu vinnu starfshóps ætti að skila í apríl 2022. Sá starfshópur var síðan ekki skipaður fyrr en í apríl 2022. Úr vinnunni hefur ekkert komið. Það að mæta hér í pontu eins og hæstv. ráðherra gerði og kalla það popúlisma að ganga á eftir samþykktum yfirlýstum vilja Alþingis er óheiðarleg framsetning. Það elur á skautun  og það er framkoma af síðustu sort gagnvart löggjafarsamkundunni.


Ræðumaður: Björn Leví Gunnarsson

Forseti. Ég átta mig ekki alveg á því hvert hæstv. ráðherra er að fara með þessum ummælum sínum sem hann lét falla í óundirbúnum fyrirspurnum. Það er nú svo að Alþingi Íslendinga hefur samþykkt að ríkisstjórnin eigi að sinna ákveðnum verkum og það að ráðherra komi hérna og kvarti undan því þegar þingmenn eru að ýta eftir því að þau verk komist til framkvæmda og kalli þá hvatningu popúlíska finnst mér með ólíkindum. Ég átta mig ekki á því hvernig hæstv. ráðherra fær það út að slíkur málflutningur sé popúlískur. Ýmislegt annað getum við kallað popúlískt og haft mismunandi skoðanir á því en það er frekar augljóst að þetta er einfaldlega rangt hjá ráðherra. Ef eitthvað er þá er dæminu snúið dálítið við þarna þar sem ráðherra er í rauninni ásaka þingmenn Flokks fólksins um eitthvað  sem er ekki hægt að staðhæfa, ekki hægt að segja að sé bara satt. Ég get ekki orða bundist yfir þessu, virðulegi forseti, af því að mér finnst að forseti hefði átt að sjá þetta strax.


Ræðumaður: Arndís Anna Kristínardóttir Gunnarsdóttir

Forseti. Hér hef ég beint þeirri spurningu til hæstv. ráðherra sem sagst hefur vilja efla skaðaminnkandi úrræði í stað þess að samþykkja stærsta skaðaminnkunarmálið, afglæpavæðingu á vörslu neysluskammta, hvernig hann hyggist beita sér til þess að tryggja lágmarksskaðaminnkun á Íslandi. Hæstv. ráðherra hefur skipað starfshóp, var svarið. Á meðan bíða einstaklingar í neyð á götum úti. Heilbrigðisstarfsfólk hefur kallað eftir faglegu verklagi og skýrari reglum í tengslum við skaðaminnkun. Lyfjafræðingar kalla eftir því að skaðaminnkandi lyfjameðferðir, líkt og tíðkast í öðrum löndum, verði skoðaðar á Íslandi. Þeir upplifa þörfina hjá sínum skjólstæðingum og finnst þeir vannýtt stétt. Ítrekað hefur verið bent á að núverandi kerfi setur heilbrigðisstarfsfólk í þá stöðu að þurfa að velja á milli þess að svíkja Hippókratesareiðinn og brjóta lög.

Forseti. Úrræðin eru til. Við þurfum ekki að finna upp hjólið. Í áratugi hefur Noregur til að mynda staðið framar í þessum málum en við stöndum í dag. Því spyr ég hæstv. ráðherra, sem skipar starfshóp sem ekkert heyrist frá: Hvað tefur?


Ræðumaður: Arndís Anna Kristínardóttir Gunnarsdóttir

Forseti. Fyrir stuttu var læknir sviptur leyfi til þess að ávísa lyfjum til sinna sjúklinga þar sem hann hafði tekið upp á arma sína tiltekið skaðaminnkunarúrræði sem fólst í því að skrifa upp á lyf fyrir fólk með fíknivanda, ávísanir sem ekki voru taldar samræmast gildandi lögum og reglum. Verkefnastjóri skaðaminnkunar á Landspítalanum sagði ákvörðun sem þessa hafa hræðilegar afleiðingar fyrir viðkvæman hóp fólks og velti því upp hvort ákvörðunin hefði verið hugsuð til enda. Áður var það viðtekið viðhorf hér á landi og víðar að til þess að fá aðstoð við fíknivanda þyrfti fólk fyrst að hætta í neyslu. Það er svolítið eins og að segja að þú þurfir að vera hraustur til að fá heilbrigðisaðstoð. Sem betur fer bendir allt til þess að það hafi orðið viðhorfsbreyting á meðal heilbrigðisstarfsfólks hér á landi en þeirrar viðhorfsbreytingar er enn að bíða þegar kemur að löggjöf og þeim úrræðum sem tryggð eru.

Athafnir læknisins verða að sjálfsögðu raktar til þess að skortur hefur verið á skaðaminnkandi úrræðum fyrir fólk með fíknivanda hér á landi. Því er mikið ábyrgðarleysi fólgið í því að kippa úr sambandi úrræði sem eðlilega eru deildar meiningar um án þess að tryggja að eitthvað taki við fyrir þá einstaklinga sem í hlut eiga. Líklegar afleiðingar þess eru þær að fólk í neyð leiðist út í afbrot auk þess sem það útsetur það enn frekar fyrir misnotkun og ofbeldi. Sýnt hefur verið fram á það að refsingar fyrir vörslu neysluskammta vímuefna geta orðið til þess að fólk í neyð veigri sér við að leita lífsnauðsynlegrar aðstoðar, lendi í vítahring örbirgðar og afbrota sem eykur á vanda þess og leysir hann alls ekki.

Því spyr ég hæstv. ráðherra, sem hefur sagst vilja efla skaðaminnkandi úrræði í stað þess að samþykkja stærsta skaðaminnkunarmálið, afglæpavæðingu vörsluskammta vímuefna: Hvernig hyggst hann beita sér til að tryggja lágmarksskaðaminnkun á Íslandi?


Ræðumaður: Andrés Ingi Jónsson

Frú forseti. Nato-Þingið er skipulagt nokkuð lýðræðislega. Það eru atkvæðagreiðslur, það eru opnar umræður, þar er jafn þátttökuréttur og þar er allt fyrir nokkuð opnum tjöldum. NATO sjálft er það síður. Neitunarvald hvers einasta ríkis verður þess valdandi að ríki sem mæta á fundi með illan ásetning geta haft alveg gríðarleg áhrif. Þannig sáum við Tyrkland t.d. gera alveg fráleitar kröfur til Svíþjóðar í tengslum við aðildarumsóknina. Þeir voru bara að krefjast þess að Svíþjóð gæfi afslátt af þeirri stöðu mannréttinda sem væri í landinu, tæki fram fyrir hendurnar á hæstarétti og væri að framselja fólk hægri, vinstri og allt hvað eina. Jú, jú, þetta ræddum við dálítið á NATO-þinginu og vorum aðeins að munnhöggvast um það en NATO sjálft lét nægja út á við að hvetja Tyrki bara til að samþykkja aðildarumsóknina. Það var aldrei kveðið fastar að orði.

Svo að við tökum aftur hliðstæðuna, Evrópusambandið: Þegar mannréttindum í Ungverjalandi hrakaði svo mikið að þótti stefna í óefni fór Evrópusambandið að grípa til aðgerða, það voru svona ákveðnar, það mætti kalla það refsiaðgerðir, það var gripið í taumana. Það hafði ekki mikið upp á sig af því að týpur eins og Orbán láta sér ekki segjast. En það var þó gert. Þetta er náttúrlega grundvallarmunurinn á Evrópusambandinu, sem er sett upp sem lýðræðisapparat, á meðan NATO er það ekki. NATO er varnarbandalag fyrst og jú, ekki fyrir  tilviljun  en það vill bara svo til að þar innan borðs er fullt af lýðræðisríkjum en þetta er ekki sett upp sem lýðræðisapparat.


Ræðumaður: Andrés Ingi Jónsson

Frú forseti. Fyrst varðandi það að líta inn á við, hvernig afstaða þess sem hér stendur hefur breyst við þátttökuna í NATO-þinginu, held ég að það sé nú kannski helst það að horfa til úkraínska þingfólksins. Innrás Rússlands í Úkraínu átt sér stað eftir að ég gekk í NATO-þingið, eða varð félagi þar, og það hefur verið mjög áhugavert að hitta úkraínskt þingfólk og átta sig á því hversu alltumlykjandi ástand þetta er fyrir líf þess. Þau eru í þeirri stöðu að stjórnarskrá leyfir ekki annað en að atkvæðagreiðslur og fundir eigi sér stað í þinghúsinu sem er væntanlega stærsta skotmark Rússahers. En þar funda þau og fara bara inn í loftvarnabyrgi ef þess þarf. Rafmagnsleysi og allur sá skortur sem fylgir því að vera í stríði þýðir að þau þurfa náttúrlega að labba 21 hæð upp í íbúðina sína og 21 niður og allt hvað eina og standa náttúrlega frammi fyrir því að ef stríðið tapast og Rússar taka yfir Úkraínu þá eru þau væntanlega bara úr sögunni. Þá er fyrrverandi valdastétt Úkraínu ekkert að fara að kemba hærurnar mikið í framhaldinu.

Varðandi lýðræðisspurninguna, ég held að ég þurfi nú kannski að nota seinna andsvarið í hana en jú, það er heilmikið af lýðræðisríkjum innan NATO en það líka heilmikið af ríkjum sem eru kannski ekki til fyrirmyndar. Vandinn er hins vegar að sum þeirra eru t.d. í Evrópusambandinu og munurinn á Evrópusambandinu og NATO er að ESB á það til að segja þeim til syndanna á meðan NATO lætur nú ýmislegt „slæda“. Ungverjaland fær að heyra það frá ESB en Tyrkir fengu að þjösnast ansi mikið á Svíum í kringum aðildarumsóknina án þess að NATO segði mikið.


Ræðumaður: Andrés Ingi Jónsson

Frú forseti. Ég vil byrja á að þakka hv. þm. Njáli Trausta Friðbertssyni fyrir að fara yfir skýrslu Íslandsdeildarinnar og fyrir áhugasömustu áheyrendur liggur hún fyrir á vef Alþingis og er enn efnismeiri en sú yfirferð sem hér var boðið upp á. NATO-þingið er dálítið skrýtin skepna. Eins og hv. þingmaður nefndi þá er þetta óháð NATO sjálfu. Þetta er eining sem varð til nokkrum árum eftir að Atlantshafsbandalagið var stofnað vegna þess að þingmönnum fannst þeir þurfa einhvern vettvang til að ræða saman á sama hátt og ráðherrum ríkjanna hafði verið kleift um nokkurra ára skeið. Fyrir vikið hefur NATO-þingið enga formlega aðkomu að NATO og öll samskipti á milli þessara tveggja eininga byggja á gagnkvæmum skilningi á mikilvægi samtalsins.

Eins og hv. þingmaður lýsti hefur þetta samstarf verið nokkuð náið á síðustu árum og þeir sem eru eldri í þessu starfi segja að það sé bara með því besta sem þekkst hefur í langan tíma. En fyrir vikið þá líka sigtast kannski fólk inn — ég veit ekki, ef það væri beinni aðkoma þá held ég að samsetning hópsins væri mögulega önnur. Þarna er ekki beinlínis verið að takast á um hagsmuni sem tengjast síðan einhverjum rekstri eða stefnumörkun heldur er þetta málfundur þingmanna sem ég myndi segja að væru oft þeir áhugasömustu um varnarmál í hverju landi fyrir sig og fyrir vikið verður umræðan kannski oft aðeins skökk myndi ég segja. Þarna mæta hörðustu varnarmálasinnarnir úr hverju landi og svo nokkrir inni á milli sem eru kannski ekki á sama stað á skalanum og þar myndi ég núsetja sjálfan mig.

Við erum reyndar nokkur þess eðlis sem höfum verið að móta okkur einhverja sameiginlega sýn á það hvernig sé hægt að haga starfi innan þessa félagsskapar, sem er svona harðari í umræðu en að meðaltali, til að koma annars konar áherslum á dagskrá. Þarna vill svo skemmtilega til að eru tveir píratar. Auk þess sem hér stendur er lúxemborgískur pírati í NATO-þinginu og ég held að það sé örugglega heimsmet í fulltrúum pírata í alþjóðastofnunum. Við, ásamt nokkrum græningjunum frá Evrópu og öðrum líkt þenkjandi þingmönnum, höfum verið aðeins að stinga saman nefjum um að setja jafnvel saman formlegan þingflokk, getum við víst kallað það. Það eru fyrir þrír þingflokkar og enginn þeirra passar okkur almennilega þannig að okkur datt í hug að vera bara okkar eigin þingflokkur sem gæti ýtt ákveðinni umræðu áfram. Þarna eru t.d. fulltrúar sem tala mjög mikið um femíníska nálgun á utanríkismál og varnarmál og ekki vanþörf á þegar meðal NATO-þingmaðurinn er ekki almennt á stað innan femínista, eiginlega dálítið á öðrum stað í lífinu. Þarna er líka mikið verið að reyna að ýta á aukna áherslu á loftslagsmál. Við erum svo sem ekkert ein í því en pössum okkur að pota því að sem víðast í umræðunum.

Síðan höfum við verið að reyna að setja aðeins meira kjöt á beinin varðandi umræðu um afvopnunarmál sem hefur orðið í rauninni meira aðkallandi á síðustu árum. Mann hefði kannski ekki grunað að árið 2024 værum við mikið að ræða kjarnorkuógnina. Það virkar dálítið kaldastríðslegt en raunin er náttúrlega sú að eins og Rússland hefur verið að haga sér á undanförnum misserum þá er sú ógn orðin miklu nær kjarnanum í öryggis- og varnarumræðu á alþjóðavísu. Rússland er t.d. búið að tæta í sig eiginlega alla alþjóðasamninga á þessu sviði sem þó héldu eitthvað aðeins utan um málaflokkinn, en er þar að auki búið að færa — eða hvort þau voru búin að því, ætluðu alla vega að gera það — kjarnorkuflaugar inn til Belarús en heldur sjálft áfram stjórn yfir þeim. Svona æfingar eru náttúrlega ekki til að auka stöðugleika. Þarna er verið að ógna með kjarnavopnum á þann hátt sem verður að segja stopp við. Vandinn er hins vegar sá að kjarnavopn eru einn af hornsteinum grunnstefnu NATO. Það stendur hins vegar í sömu grunnstefnu að stefnan sé heimur án kjarnorku og þangað til muni NATO halda áfram að vera kjarnorkubandalag.

Það sem við í þessum pírata- og græningjahópi í NATO-þinginu prófuðum að gera á vorfundi þingsins í Lúxemborg í fyrra var að leggja til breytingu við ályktun fundarins um að við myndum aðeins herða á framtíðarsýninni, að hún væri skýrari, að kalla eftir einhverjum praktískum skrefum varðandi það hvernig væri hægt að ná þessu endanlega markmiði NATO, sem er sama markmið og markmið hörðustu friðarsinna; heimur án kjarnavopna. Bandalagið þarf bara að sýna á einhver spil, sýna hvernig þær þjóðir sem eru innan NATO, sem ég vænti þess að líti á sig sem ábyrg kjarnorkuveldi, hvernig þau ríki skera sig frá t.d. Rússlandi sem við getum öll verið sammála um að er óábyrgt kjarnorkuríki. Þessi æfing okkar hlaut ekki brautargengi á vorfundi NATO-þingsins í fyrra en við höldum okkur við efnið og munum ekki gefast upp.

Þetta er líka eitthvað sem íslensk stjórnvöld mættu aðeins hafa í huga þegar ráðherrarnir okkar mæta á þessa fundi. Það er ekkert sjálfsagt að ríkisstjórn Íslands kvitti upp á hverja einustu setningu í grunnstefnunni. Þess þekkjast dæmi frá fyrri tíð þegar ríki settu fyrirvara við ákveðna þætti stefnunnar. Land eins og Ísland, herlaust ríki sem gumar sig af því að vera boðberi friðar í heiminum og er með þjóðaröryggisstefnu þar sem talað er um að landið sé friðlýst fyrir kjarnavopnum, 	ætti kannski að hugleiða þegar kemur að því að uppfæra plagg eins og grunnstefnu NATO að gera fyrirvara við þann þátt sem snýr að kjarnavopnum ef við viljum taka þessa hugsun sem er hér fest í þjóðaröryggisstefnunni alla leið.

Þetta var annað atriðið sem mig langaði að nefna. Hitt snýr að lítilli nefnd sem ég hef fengið að vera þátttakandi í núna í tvö ár, hópur þingmanna NATO-þingsins sem fundar tvisvar á ári með úkraínsku þingfólki. Köllum við það ekki þingmannaráð NATO-þingsins og Úkraínu, eitthvað álíka? Gríðarlega gagnlegt samtal og mikilvægt fyrir báða aðila. Mig langar bara að nefna að það er einkenni á úkraínsku þingfólki þegar það mætir á svona fundi hvað þau eru samstillt í því sem þau kalla eftir varðandi stuðning frá aðildarríkjum NATO þó að þau greini á um ýmislegt í pólitíkinni heima fyrir. Á sumum fundum er verið að kalla eftir ákveðnum tegundum af hergögnum sem Ísland getur náttúrlega ekkert hjálpað þeim með. Á síðasta fundi voru þau að kalla eftir því að á næsta leiðtogafundi yrðu stigin einhver konkret skref sem vörðuðu leiðina í átt að aðild Úkraínu, þó að ekki væri kannski opnað á aðildarviðræður væru gefin fyrirheit sem þau gætu tekið heim til Kyív og sagt: Heyrðu, hér er eitthvað að fara að gerast. Síðan er atriði sem þau nefna reglulega sem Ísland getur tekið til sín og það snýr að öðrum aðgerðum. Í fyrsta lagi eru það efnahagsþvinganir og aðrar þvingunaraðgerðir sem Ísland gæti verið miklu sterkari málsvari fyrir. Síðan er það aðstoð við eftirlifendur, við fólk sem slasast, t.d. af völdum jarðsprengna. Össur er eitt af helstu stoðtækjafyrirtækjum sem úkraínsk sjúkrahús leita til. Íslensk stjórnvöld mættu athuga hvort eitthvað væri hægt að liðka þar.


Ræðumaður: Gísli Rafn Ólafsson

Frú forseti. Mig langaði bara aðeins að koma hér og tala um það hversu margir þurfa að vera í hagsmunagæslu. Það kom fram í umræðunni áðan að ef Ísland gengi í Evrópusambandið þá fengjum við kannski sex þingmenn. Í dag erum við fjögur í þessu þó að við sitjum ekki á Evrópuþinginu. Erum við fimm? Mig langaði að segja frá því að ég hitti um daginn evrópska pírata en píratar eiga fjóra þingmenn á Evrópuþinginu. Þrír þeirra koma frá Tékklandi og einn frá Þýskalandi og undanfarin tíu, fimmtán ár hafa verið þar þingmenn frá pírötum frá mismunandi löndum. Það var mjög athyglisvert að heyra umræðu þessara Evrópuþingmanna um það hversu mikil áhrif fjórir þingmenn gætu haft þegar þeir ynnu skipulega og vel að því að tryggja að sjónarmið þeirra, pírata, kæmu fram. Þau hafa t.d. verið mjög virk í umræðunni á Evrópuþinginu um gervigreindarlöggjöfina og þar hafa þau náð að koma mikið að persónuverndarmálum og öðru sem við Píratar leggjum mikla áherslu á. Þannig að ég held að við þurfum ekki að hafa áhyggjur af því, þó svo að við værum einungis með sex þingmenn, að við hefðum ekki áhrif, sér í lagi ef þessir sex þingmenn gætu unnið þétt og vel saman, sem ég held að væri lykillinn að þessu, óháð því úr hvaða flokkum þeir kæmu. Þarna væri fólk sem ynni saman fyrir hönd Íslands að okkar hagsmunum, rétt eins og við sem erum núna í EES/EFTA-nefndinni og komum þarna öðru hverju, við erum ekki með fasta setu í Brussel eða Strassborg. Ég held að það sé verulega vanmetið hversu mikil þessi áhrif geta verið.


Ræðumaður: Andrés Ingi Jónsson

Frú forseti. Ég vissi svo sem að við hv. þingmaður deilum áhyggjum af því að eftirlit með þessum sérstöku markmiðum fríverslunarsamninga sé ekki nógu sterkt. Við þurfum að leita einhverra leiða til að formgera það. Þetta er nú ekkert flókið. Það er hægt að leita til samtaka sem eru að berjast fyrir mannréttindum í hverju ríki fyrir sig. Íslensk eða norsk stjórnvöld gætu beitt sér í því, gætu jafnvel fengið Eftirlitsstofnun EFTA eða eitthvert apparat sem þessi lönd eiga sameiginlegt til þess að fara bara reglulega í feltið, heimsækja Tyrkland og sjá hvernig staðan er. Það verður að vera eitthvert úrræði fyrir fólk, fyrir almenning í þessum ríkjum, til að leita til okkar, leita til EFTA-ríkjanna og segja: Það er ekki allt með felldu, þið þurfið að tala við ríkisstjórnina í landinu okkar af því að hún er bara engan veginn að standa við þetta. Hún er voðalega dugleg að fella niður tolla af fiskinum ykkar en er líka ofboðslega dugleg við að berja á stjórnarandstæðingum og henda þeim í fangelsi. Eruð þið sátt við það?

Varðandi samninginn við Suður-Ameríkuríkin fjögur þá tengist það því sem hv. þingmaður nefndi hér í andsvari við hv. þm. Magnús Árna Skjöld Magnússon. Mótmæli franskra bænda snúast nefnilega ekki bara um stöðu bændastéttarinnar innan ESB heldur líka andstöðu þeirra við þennan sérstaka fríverslunarsamning. Hættan er að hann verði slæmur báðum megin, að hann verði til þess að rýra samkeppnisstöðu og kjör evrópskra bænda og verði til þess að flytja út eymd og volæði til suður-amerískra bænda. Við getum kallað þetta félagslegt undirboð eða hvað það er. Við sjáum kannski eftir kosningarnar til Evrópuþingsins núna í vor hver verða afdrif þessa samnings en ég myndi leggja til að Íslandsdeildin væri mjög vör um sig þegar kemur að þessum samningi og myndi ekki fylgja Evrópusambandinu í einu og öllu varðandi hann.


Ræðumaður: Andrés Ingi Jónsson

Frú forseti. Ég má til með að eiga orðastað við hv. þingmann vegna þess að hún ræddi aðeins fríverslunarsamninga sem EFTA-ríkin gera við þriðju ríki og það sem við hljótum að geta kallað jákvæða þróun, sem er aukin áhersla á mannréttindi, jafnrétti, loftslagsmál í þeim samningum. Vandinn er hins vegar, eins og hv. þingmaður nefndi, að eftirlitið með þessu er mjög lítið. Miðað við eftirlit með fjárhagslegum hagsmunum í samningnum þar sem eru gerðadómsferli og alls konar formlegar leiðir til að taka á hlutum þá er enginn aðili með þá ábyrgð að sjá til þess að þróun mannréttindamála t.d. sé í jákvæða átt, hvað þá að einhver viti hvað eigi að gera ef svo er ekki. Þetta er eitthvað sem ég held að þurfi að takast á við svo þetta sé ekki bara punt á forsíðunni. Þetta er umræða sem ég held að sé ekki búið að þroska nóg innan EFTA og ekki heldur innan ESB þar sem umboðsmaður Evrópusambandsins hefur gagnrýnt framkvæmdastjórnina fyrir að vera sama marki brennd þegar kemur að þessum sérstöku ákvæðum í fríverslunarsamningum.

Mig langar hins vegar að spyrja hv. þingmann um einn samning sem hefur verið í vinnslu nokkuð lengi. EFTA-ríkin fylgja nú oft í kjölfarið á ESB þegar kemur að því að gera stærri samninga og Evrópusambandið hefur á síðustu árum verið að reyna að semja við svokölluð Mercosur-ríki; Argentínu, Brasilíu, Paragvæ og Úrúgvæ. Þessi samningur hefur mætt mikilli andstöðu hjá fólki sem stendur félagshyggjumegin í lífinu og umhverfismegin vegna þess að þarna er hætt við að líffræðilegur fjölbreytileiki verði skertur í suðurhluta Ameríku, skógareyðing aukist, átök og mannréttindabrot geti jafnvel aukist og velferð dýra verði ekki í hávegum höfð. Mig langar að spyrja hv. þingmann hvernig Íslandsdeildin hefur tekið á umræðum um þennan samning hvað varðar EFTA, hvort við séum svona mátulega á bremsunni gagnvart þessum samningsumleitunum.

Forseti minnir hv. þingmenn á að virða ræðutímann.


Ræðumaður: Gísli Rafn Ólafsson

Frú forseti. Ég þakka framsögumanni og formanni Íslandsdeildarinnar fyrir góða skýrslu. Eins og formaðurinn benti á var ég hluti af þessari þingmannanefnd þar til nú í haust. Mig langaði aðeins að fjalla um mikilvægi þess að hafa svona þingmannanefnd. Það er því miður þannig að það er oft verið að horfa til þess þegar kemur að einhverri aðhaldskröfu til þingsins að það hljóti nú að vera hægt að skera niður allar þessar utanlandsferðir þingmanna því að þetta sé bara einhver eyðsla. En sannleikurinn er sá að  nefnd eins og þessi er ótrúlega mikilvæg í hagsmunagæslu Íslands og snýr  í þessu tilfelli að Evrópusambandinu. Það er nefnilega þannig að í gegnum þessa nefnd fáum við bein tengsl við þingmenn og aðra frá Evrópusambandinu og náum oft að koma málum á framfæri á miklu persónulegri máta heldur en kannski gerist í gegnum embættismannakerfið. Í því sambandi  er vert að nefna að það hefur verið mikið rætt hér t.d.  um losunarheimildir fyrir flug, svokallað ETS-kerfi. Þar hefði mátt nýta þessa nefnd aðeins betur og fyrr í að vera  í þessari hagsmunagæslu. Við höfum samt sem áður tvö dæmi um þar sem við höfum komið að málum þegar þau eru enn á undirbúningsstigum innan Evrópusambandsins en þau hafa verið rædd á þessum fundum og við höfum getað haft eitthvað um það að segja  hvaða áhrif þessi löggjöf sem Evrópusambandið er að fara að setja eða er að fara að búa til, hefur á Ísland.

Það er einmitt  í fylgiskjali 2 með þessari skýrslu fjallað um löggjöf sem hefur það að markmiði að tryggja virkni innri markaðarins þegar neyðarástand steðjar að. Þessi löggjöf kemur eftir heimsfaraldurinn þar sem þeir vilja samræma betur viðbrögð alls innri markaðarins í því hvernig tekist er á við krísur. Þetta heitir á ensku, með leyfi forseta, Single Market Emergency Instrument í dag. Nafninu var breytt, það var fyrst Mechanism en var breytt í Instrument þegar það fór lengra inn í kerfið. Við í utanríkismálanefnd vorum einmitt að fá upplýsingar um það að þessi hagsmunagæsla hefði hjálpað til vegna þess að umræðurnar um þetta mál milli fulltrúa ráðuneytanna í Brussel og  Evrópuþingsins væru bara ganga mjög vel.

Í mars.Annað dæmi um þetta er mál sem hæstv. háskóla-, iðnaðar- og nýsköpunarráðherra kynnti fyrir nokkrum vikum síðan. Það er verkefni innan Evrópusambandsins um örugg fjarskipti sem gengur m.a. út á það að það sé hægt að tryggja fjarskipti í gegnum gervihnetti á öruggan máta ef  t.d. netárásir eru gerðar eða  fjarskiptakaplar eru teknir í sundur. Um þetta mál var fjallað  á fundi, ef ég man rétt, haustið …  — Já,  í mars, fundinum í mars. Þar þrýstum við einmitt á að það væri mikilvægt að Ísland og EFTA-ríkin, sem eru  kannski með byggð og annað  á mjög  norrænum svæðum þar sem erfitt er   að leggja ljósleiðara endalaust úti um allt, hefðu aðgang að þessu verkefni. Og viti menn, samningaviðræður eru í gangi milli íslenskra stjórnvalda og Evrópusambandsins um að við fáum að taka þátt í þessu. Þannig að það að við getum verið í þessari hagsmunagæslu, getum komið með okkar sýn og skýrt út, persóna við persónu, fyrir þingmönnunum sem eru að fjalla um þessi mál, sem eru að leiða vinnuna innan Evrópuþingsins — að þegar þeir átta sig á því eftir að hafa talað við okkur, kollega sína, þá er miklu auðveldara fyrir  embættismennirnir að fylgja málum eftir. Þess vegna eru þessir fundir mjög mikilvægir. Það er einmitt farið í gegnum öll þau mismunandi efni sem hafa verið rædd á þessum fundum. Þetta er hagsmunagæsla sem virkilega skilar sér. Ég vil meina að þeir  fjármunir sem fara í það að senda okkur þarna út nokkrum sinnum á ári skili sér hundraðfalt ef ekki þúsundfalt til baka fyrir íslenska ríkið.  Þetta er nefnilega fjárfesting í því að byggja upp þessi sambönd, byggja upp það að við getum haft áhrif á þá löggjöf sem síðan nokkrum árum síðar kemur hingað inn.

Nú er t.d. mikið verið að ræða innan  Evrópusambandsins nýja löggjöf um gervigreind, það sem þeir kalla, með leyfi forseta, AI Act, Artificial Intelligence Act. Þar erum við að  að reyna að hafa áhrif, þar erum við að reyna að koma okkar sjónarmiðum inn í umræðuna, sjónarmiðum lands sem er með þetta sérstæða tungumál. Það þarf að passa að öll tungumál og annað séu að koma inn í þessa tækni. Við þurfum líka að passa upp á  hluti eins og persónuvernd og annað, að ekki sé gengið fram yfir það sem við teljum að sé ásættanlegt.

Það hefur verið flutt frumvarp um gervigreind. Við urðum jú  öll dálítið hissa þegar við sáum Hemma Gunn í áramótaskaupinu. Hvað hefði gerst ef þetta hefði verið hæstv. núverandi utanríkisráðherra að tala um það hvernig hann ætlaði að selja þetta og hitt til pabba síns? Við hefðum orðið dálítið hissa hérna í þinginu að sjá allt í einu þingmann eða hæstv. ráðherra vera að tjá sig um eitthvað og svo væru þetta ekkert þeir heldur gervigreind. Þannig að þetta eru hlutir sem við þurfum að vera að passa upp á, að hagsmunagæslan sé góð. Þess vegna er svo mikilvægt að það gerist milli þingmanna Alþingis og þingmanna á Evrópuþinginu. Og það gerist nákvæmlega á þessum fundum. Þess vegna er þetta svo mikilvæg fjárfesting fyrir okkur. Ég sakna svo sannarlega þess góða hóps sem vinnur í þessari nefnd en ég veit að kollegi minn sem kom í staðinn er líka að vinna vel með ykkur. En takk fyrir gott samstarf.


Ræðumaður: Andrés Ingi Jónsson

Júlí 2022.Frú forseti. Ég vísa bara í atkvæðagreiðslu hér um aðild Svía og Finna að NATO í þessum sal fyrir einu og hálfu ári. Það eru að verða tvö ár, eitt og hálft ár heitir það. Þá studdi ég ekki þá breytingu á Atlantshafssamningnum. En það er vissulega rétt sem hv. þingmaður segir að staðan í Úkraínu, innrás Rússa, hefur skilað miklu í breyttu áliti almennings í mjög mörgum löndum og sýnir okkur ágætlega að óttinn er gríðarlegur drifkraftur þegar kemur að breyttu viðhorfi. Það þýðir ekkert endilega að hann skili alltaf réttri niðurstöðu.

Nú langar mig kannski að flakka hérna á milli Íslandsdeilda vegna þess að við hv. þingmaður sitjum saman í Íslandsdeild NATO-þingsins og þar er t.d. mjög mikil umræða um framlag aðildarríkja til varnarmála og viðmiðið um 2% af landsframleiðslu er eitthvað sem er ítrekað bent á. Þá koma lönd, sérstaklega smærri ríki, og segja: Þarf það endilega að vera meitlað í stein? Tökum Lúxemborg sem dæmi, leggur 1% í varnarmál en er samt það lítið ríki og með það litla landsframleiðslu að þetta skilar þeim her sem er bara ansi brúklegur. Ef þau færu að leggja annað prósent inn í þetta væri það eingöngu til þess að styrkja hergagnaiðnað í einhverjum öðrum löndum og kaupa fullt af dóti sem þau þyrftu síðan að gefa frá sér af því að þau hafa ekki pláss fyrir það. Það sem þau hins vegar segja er: Við leggjum hins vegar prósent í þróunarsamvinnu og tryggjum þar með öryggi í heiminum. Við megum nefnilega ekki vera of einstrengingsleg að líta á varnarmál sem hernaðarvarnir þegar ógnir við öryggi og frið í heiminum eru oftast af einhverjum frumstæðari orsökum eins og því að fólk skortir menntun, vatn, mat, húsnæði og heilbrigðisþjónustu. Það er peningur sem er vel varið.

Forseti vill minna hv. þingmenn á að virða ræðutíma.


Ræðumaður: Andrés Ingi Jónsson

Frú forseti. Sú gistiaðstaða sem er verið að koma upp á Keflavíkurvelli þjónar ekki bara loftrýmisgæslu þegar hún er gerð út héðan af landi heldur getur hún líka þjónað starfsemi sem stendur lengur yfir á vellinum. Þá 12.000 fermetra af vöruskemmum, mig minnir að það sé rétta talan, sem Bandaríkjaher ætlar að koma sér upp á vellinum, á að fylla af hergögnum sem hægt er að koma annaðhvort eitthvert annað eða nýta hér á landi. Þetta er einfaldlega hluti af þeirri stefnu bandarískra stjórnvalda að vera síður með varanlegar herstöðvar þar sem þau vilja geta gert út og frekar vera með aðstöðu til þess að það sé hægt að koma fyrir til skemmri tíma slíkum stöðvum. Hvað hv. þingmaður hefur heyrt í kynningum, væntanlega á lokuðum fundum sem við fréttum sjaldnast af, er svo annað mál en væri auðvitað eitthvað sem væri fróðlegt fyrir þingheim að heyra vegna þess að engar upplýsingar fylgdu um þetta. Þegar umræðan byrjaði þarna 2019, í kringum fjármálaáætlun, var tilfærslan á milljónunum 300 einfaldlega útskýrð sem svo að þetta væri vegna venjubundins viðhalds á öryggissvæðinu í Keflavík. Það kom svo annað í ljós.

Setur um rannsóknir í varnarmálum. Við ræddum þetta einhvern tímann þegar hv. þingmaður mælti fyrir tillögu sinni um slíkt setur. Mér hefur nú þótt rannsóknum á þessu sviði sinnt ágætlega og þó að stofnunin sem sinni því heiti Alþjóðamálastofnun en ekki eitthvað með orðinu „varnir“ í nafninu þá hefur mér sýnst að hún geri það bara ágætlega. Hún starfrækir þar að auki friðarsetur sem ég held að sé mjög gagnlegt innlegg Íslands í umræðu á alþjóðavísu. Mér þætti eðlilegt að leyfa fólkinu í Alþjóðamálastofnun að leyfa þessu að þróast áfram á þeim forsendum sem fræðin kalla eftir.


Ræðumaður: Andrés Ingi Jónsson

Frú forseti. Fyrst aðeins vegna þess að hv. þingmaður nefndi það hvað fullvalda og sjálfstæðar þjóðir gera þá rifjaðist það upp fyrir mér sem hann kom inn á í ræðu sinni hér fyrr í umræðunni, sem mér fannst dálítið góður punktur, varðandi hlutverk Landhelgisgæslunnar við að t.d. gæta efnahagslögsögunnar og stjórnvalda við að fylgjast með lofthelgi Íslands. Það er einmitt gott dæmi um borgaralegt verkefni sem stjórnvöld hafa bara ekki sinnt nógu vel, sem sést einna best af umræðunni um þá hugmynd fyrrverandi dómsmálaráðherra um að selja flugvél Gæslunnar. Ef TF-SIF væri seld úr landi þá hefðum við ekki lengur þá björgunargetu sem hún býður upp á, sem er í rauninni forsenda þess að við getum borið ábyrgð á þessu loftrými sem er í kringum Ísland. Staða flugvélarinnar er hins vegar ekkert sérstaklega góð þótt við eigum hana vegna þess að hún er í verkefnum suður í Miðjarðarhafi að stjaka flóttafólki aftur yfir til Afríku á vegum Frontex. Frekar en að sinna íslenskum öryggishagsmunum hér í kringum landið þá er hún leigð úr landi megnið af árinu til að Gæslan geti náð jafnvægi í efnahagsreikningnum. Þetta er einhver skýrasta birtingarmynd sveltistefnu sem rímar engan veginn við þá sjálfsmynd sem ég held að alla vega hluti ríkisstjórnarinnar hafi varðandi eigin afstöðu til öryggismála. Hvaða Sjálfstæðismaður myndi halda því fram að við værum með allt niður um okkur í því að gæta efnahagslögsögunnar og loftrýmis í kringum Ísland? Ég held fáir. Það er hins vegar það sem þeir gera með fjárveitingum til Gæslunnar.

Varðandi lágspennusvæðið, jú, mér var tíðrætt um þetta en það er líka hluti af samþykktri norðurslóðastefnu Íslands  að þetta svæði eigi að vera lágspennusvæði. Auðvitað eru það stærstu og herskáustu aðilarnir á svæðinu sem eru að gíra upp spennuna. Við eigum bara ekki að taka þátt í þeim leik.  Við eigum að tala fyrir því að það sé dregið úr spennu og velta því upp hvort þær framkvæmdir  sem eiga sér stað á Keflavíkurflugvelli séu skref í þá átt eða ekki.


Ræðumaður: Andrés Ingi Jónsson

Frú forseti. Hv. þingmaður biður ekki um lítið, að sálgreina íslenska þingið. Nei, ég held að vandinn við umræðu um varnarmál hér á landi sé sá að í fortíðinni var þessi umræða einskorðuð við bara eina skrifstofu í utanríkisráðuneytinu sem í rauninni gerði kannski lítið annað en að ræða við kollega sína í Bandaríkjunum sem voru með herstöð hérna og stýrðu allri stórri mynd. Það var hlutverk íslenskra stjórnvalda að greiða leið þeirra framkvæmda og hugmynda. Hér byggðist aldrei upp sérþekking á þessu sviði til að vera með sjálfstætt mat. Enn eimir eftir af þessu og maður tekur eftir því t.d. þegar íslenskir ráðherrar mæta á fundi Atlantshafsbandalagsins að það eru ákveðin atriði sem þeir snerta ekki við. Ég hef t.d. ekki heyrt afgerandi yfirlýsingar frá núverandi forsætisráðherra gegn kjarnavopnum í tengslum við uppfærslu á grunnstefnu NATO þrátt fyrir að það sé bæði orðað í þjóðaröryggisstefnu Íslands og sé hluti af stefnu hennar flokks. Það hefði kannski verið ágætt að hnykkja aðeins á þeirri umræðu á þeim vettvangi. Ég held að íslenskir ráðherrar vilji síður gera sig of gildandi á þessum vettvangi vegna þess að þeim finnst þeir kannski varla mega það einu sinni. Sem herlausa og þjóðin innan NATO þá eigum við bara að vera til friðs.

Hvað varðar uppbygginguna sem á sér stað án umræðu þá held ég að það sé líka vegna leyndarhyggjunnar sem er utan um varnarmálin. Við erum með skrifstofu í ráðuneytinu, við erum með utanríkismálanefnd í þinginu, við erum með samstarfsaðila í öðrum löndum. Þetta fólk er kannski allt að tala saman og líður eins og þetta sé allt rætt í ræmur  en það er alltaf innan þessa leyndarhjúps, þannig að út í samfélaginu heyrir enginn af þessu fólki sem tekur ákvarðanir  en því líður eins og það hafi bara verið hellingur af samráði því að það er búið að tala við fullt af fólki sem síðan talar ekki við neinn annan.


Ræðumaður: Andrés Ingi Jónsson

Frú forseti. Mig langar að þakka þessa umræðu og taka undir með þeim sem hafa nefnt að við ræðum alþjóðamálin ekki nógu oft hér í sal, kannski sérstaklega viðvarandi norrænt samstarf sem er þéttast ofið því sem við gerum dagsdaglega, hefur mögulega svona beinustu skírskotunina í störf þingsins, þannig að það hefur verið góð umræða.

Mig langar að fá að snerta á tveimur efnisatriðum sem hafa verið í umræðunni. Í fyrsta lagi heyrði ég hjá mörgum þingmönnum þá ábendingu um að norrænu ríkin búi nú að þeirri góðu friðsamlegu sögu að hafa ekki farið í stríð hvert við annað í tvær aldir. Það er náttúrlega einstakur grunnur til að byggja samstarf á, en við megum samt ekki horfa fram hjá annarri sögu sem á sér stað á sama svæði sem er nýlendustefna innan ríkja sem eru í Norðurlandaráði. Bæði forsagan, við höfum fengið á síðustu misserum t.d. sögur af svokölluðu lykkjumáli í Grænlandi þar sem í ljós kom að ekkert í einhverri fornöld heldur í kringum 1970 hafi dönsk stjórnvöld komið fyrir getnaðarvarnalykkjum í þúsundum grænlenskra stúlkna til að koma í veg fyrir að grænlenska þjóðin fjölgaði sér. Svona gerir fólk ekki. Dönsk stjórnvöld eru góðu heilli farin að koma betur fram við Grænlendinga en sennilega ekki nógu vel og þess vegna fagna ég því sem ég heyri hérna hjá fulltrúum í Íslandsdeild Norðurlandaráðs, að fulltrúar Íslands á þessum fundum standi alltaf með Grænlandi þegar kemur að því að ræða sjálfstæða aðild eða að hífa Grænland upp innan þessa vettvangs. Þar eigum við að vera. Við eigum að standa með Grænlandi sem sjálfstæðri þjóð eða því sem Grænlendingar vilja, sem þjóð á meðal þjóða, ef það er það sem þeir kalla eftir.

Annað sem við getum líka litið til er staða Sama, sérstaklega í Norður-Noregi, frumbyggjaþjóð sem nýtur ekki sannmælis gagnvart norskum stjórnvöldum sem sést t.d. í því hvernig þau koma fram við Sama í tengslum við framkvæmdir við vindorkugarð í Norður-Noregi þar sem norska ríkið veitir heimild til að reisa vindmyllur á lendum hreindýrasmala. Samarnir mótmæla en norsk stjórnvöld leyfa þetta engu að síður. Þetta fer síðan fyrir hæstarétt þar sem norska ríkið er rassskellt og það segir bara: Afsakið — og heldur þessu áfram og þar við situr. Þetta er nýlendustefna, ekki úr fortíðinni heldur í dag. Það stoðar lítið að guma sig af því að hafa búið við frið í 200 ár ef við búum ekki öll við frið á þessu svæði og staðan er einfaldlega sú að undirokaðir hópar á Norðurlöndunum, í krafti nýlendustefna hinna sterkari, búa ekki við sama frið og restin. Þannig að þetta er eitthvað sem er full ástæða til að ræða í tengslum við norrænt samstarf.

Þá langar mig þessu tengt að nefna hugmyndina um Norðurlöndin og norðurskautssvæðið sem lágspennusvæði, sem er auðvitað mjög mikilvægt markmið en markmið sem við megum spyrja okkur hvort við séum í rauninni að framfylgja, hvort við séum að standa við þetta markmið dagsdaglega. Ég ætla ekkert að fara út í hugmyndir sem hafa verið nefndar um norrænan her eða hvað það er. Ég ætla bara að tala um þá uppbyggingu sem hefur átt sér stað, þá hernaðarvæðingu sem við höfum séð af hálfu t.d. Íslands og Noregs. Hér á Íslandi lokaði Bandaríkjaher herstöðinni árið 2006. Nokkrum árum síðar opnaði hann hana í rauninni aftur. Í átta eða níu ár núna hefur verið hermaður í Keflavík á hverjum einasta degi og nú er staðan sú að það eru um 300 manns á herstöðinni að meðaltali á dag. Umsvifin hafa stóraukist. Það er gríðarleg uppbygging á mannvirkjum í gangi og þetta hefur allt átt sér stað án lýðræðislegrar, gagnsærrar umræðu hér í sal. Uppbyggingaráform Bandaríkjahers komu bara í ljós þegar var verið að millifæra einhverja 300 milljóna færslu í fjármálaáætlun árið 2019. Þá fór einhver að kroppa í þetta hrúður og þá bara spratt fram: Já, heyrðu, þetta er framlag íslenska ríkisins til þess að Kaninn komi með einhverjar 12 milljarða til að byggja upp hérna alls konar dót í kringum herstöðina. Þessu hefur síðan verið haldið áfram.

Kafbátaeftirlit út frá Keflavíkurvelli er viðvarandi verkefni og þar að auki bætast við alls konar verkefni eftir hendinni. Þar langar mig sérstaklega að nefna, frú forseti, þá staðreynd að B2-sprengjuflugvélar, dýrustu hertæki veraldarsögunnar, hafa endurskilgreint Keflavík og ja, af hershöfðingjum að dæma er verið að gíra upp flokkunina á stöðinni. En þessar sprengjuvélar hafa haft viðdvöl þar um nokkurra vikna skeið, gert þar út til að æfa sig og flugu m.a., sá ég nú hjá þeim sem fylgjast með ferðum þessara flugvéla, frá Íslandi yfir norðurskautið, hittu þessa félaga sína við Alaska og flugu svo aftur til að sýna að þetta lágspennusvæði, sem norðurskautið á að vera, væri innan þeirra marka. Á svipuðum tíma tóku þessar vélar sig til og lentu á herstöð í Norður-Noregi  í fyrsta sinn. Þannig að þessar vélar, sem eru sérstaklega hannaðar til að komast með leynd á milli heimshluta og geta borið gríðarlegt magn af kjarnavopnum — það er þeirra tilgangur í grunninn; að komast með leynd með kjarnavopn hvert sem er í heimi — eru búnar að setja fótspor sitt á Ísland og sýna að þær geti verið hér ef til þess þarf. Þessi uppbygging á Keflavíkurvelli er það sem Bandaríkjaher eða  áhugafólk um hermál í Bandaríkjunum kallar, með leyfi forseta, „base in a box“, eða hvað eigum við að kalla það, Ikea-herstöð, sem er það að hægt er að koma fyrir öllum þeim búnaði sem þarf til að sé hægt að starfrækja fullþroska herstöð með nánast engum fyrirvara. Það er sú viðvera sem er komin á Íslandi. Við þurfum að spyrja okkur hvernig þetta getur gerst án umræðu og hvort þetta sé í takt við það að viðhalda lágspennu á því svæði sem Ísland er á.

Til samanburðar var tvíhliða varnarsamningur Noregs og Bandaríkjanna uppfærður árið 2021, fimm árum eftir að íslenski samningurinn var uppfærður. Og þessi uppbygging, það er alltaf vísað í þessa uppfærslu frá 2016 sem ástæðuna fyrir því að uppbyggingin eigi sér stað. Viðaukinn við samning Íslands og Bandaríkjanna er tvær síður og var settur án nokkurrar umræðu. Þetta er skjal sem birtist bara frá ráðuneytinu. Á meðan eru Norðmenn með 100 síðna skjal sem fór fyrir þingið, það var fjallað um það í þingsal, í nefndum þingsins og svo aftur í þingsal og afgreitt þannig, töluvert meira gagnsæi. Í samningnum er þar að auki miklu meiri möguleiki fyrir stjórnvöld að hafa eftirlit með því sem á sér stað á grundvelli samningsins.

Mig langaði líka að nefna, en hef ansi lítinn tíma til þess, frú forseti, umhverfis- og loftslagsmálin sem norrænu ríkjunum eru mjög mikilvæg, sérstaklega þegar bráðnun norðurskautsíssins veldur aukinni ásókn í þær auðlindir sem eru á svæðinu. Þetta er auðvitað þróun sem við þurfum að standa gegn, þessi ásókn má ekki verða að veruleika, það má ekki opna fyrir óheftar framkvæmdir á þessu svæði. En til þess þurfa Norðurlöndin líka að fara fram með góðu fordæmi. Hér vil ég nefna Noreg sem slæmt dæmi. Einhvern veginn er algerlega taumlaust hvernig norsk stjórnvöld láta sér detta í hug að leita að olíu, það er ekki bara aukin leit innan svæða sem þegar hefur verið raskað heldur á fleiri svæðum og norðar og norðar. Þá verður  að spyrna fótum við þeirri fáránlegu hugmynd Noregs að verða fyrsta land í heimi til að leyfa námavinnslu á hafsbotni á milli Íslands og Noregs. Hér á bara segja nei og stopp. Helst af öllu ætti Ísland að beita sér fyrir friðlýsingu norðurskautssvæðisins fyrir svona framkvæmdum.


Ræðumaður: Björn Leví Gunnarsson

Forseti. Ráðherra svarar: Já, næg mönnun, menntun fangavarða, meðferðarúrræði fanga, nám og starfsþjálfun fanga, heilbrigðisþjónusta fanga. Ég sé ekki þennan pening, ég sé ekki þessa aðstöðu. Svo að ég reyni aðeins á þolinmæði forseta: Telur ráðherra réttlætanlegt að greiða föngum 415 kr. á klukkustund fyrir vinnu sem leiðir til þess að fangar eiga oft ekki fyrir mat? Það leiðir að sögn fanga til þess að menn fá lánað, sem leiðir til ofbeldis, kúgunar, upptöku á fatnaði og eigum. Þetta eru nokkrar athugasemdir fanga sem ég hef fengið. Fangar og tengdir aðilar ganga svo langt að kalla fangelsin kjötgeymslur í núverandi mynd. Núverandi staða er þannig að allir fangar eru settir undir sama hatt. Þannig eru fangar sem eru jafnvel í mikilli neyslu og telja sig ekki hafa neinu að tapa vistaðir á sömu deild og fangar sem eru í bata eða að reyna að finna betrun. Dæmi eru um að menn klári langa dóma, 24 mánuði eða lengur, án þess að hitta sálfræðing einu sinni. Lyfjameðferð er takmörkuð til að sporna við fíkniefnavanda og því eru nauðsynleg lyf oft ekki aðgengileg  föngum, sérstaklega til að meðhöndla athyglisbrest og ofvirkni. Sturtubúnaður fanga í Húsi 3 á Litla-Hrauni er með öllu ófullnægjandi. Ekki einungis þurfa fangar að baða sig í sameiginlegu rými heldur er sturtubúnaður óvirkur og bilaður svo að fangar hafa tekið til þess ráðs að baða sig með garðslöngu sem hefur verið hengd yfir slá og skilur að rými milli salernis og sturtuaðstöðu. Er þetta boðlegt? Er þetta starfhæft í fimm til sex ár?


Ræðumaður: Björn Leví Gunnarsson

Herra forseti. Fangelsismál voru sett rækilega á dagskrá þingsins þegar fyrrverandi dómsmálaráðherra hótaði að loka opna fangelsinu Sogni ef Alþingi myndi ekki leggja fram til meira fjármagn, 400 milljónir vantaði í reksturinn. Þar virtist fyrrverandi dómsmálaráðherra hafa steingleymt því að það var hann sjálfur sem lagði til fjársvelti fangelsanna til að byrja með. Ég geri fastlega ráð fyrir því að hæstv. dómsmálaráðherra hafi heimsótt Litla-Hraun nýlega og séð það sama og ég; heilan helling af skemmdu og ónýtu húsnæði. Það hefur nefnilega ekki bara vantað fjármagn í reksturinn heldur einnig í viðhald húsnæðis, eins og fram kemur í skýrslu Ríkisendurskoðunar, með leyfi forseta:

„Húsakostur fangelsisins er aftur á móti úr sér genginn, en byggingarsaga fangelsisins hefur aldrei einkennst af heildar- eða langtímasýn um starfsemina. Þá hefur afar mikil viðhaldsþörf safnast upp undanfarna áratugi.“

Til viðbótar, með leyfi forseta:

„Stærsta bygging Fangelsisins Litla-Hrauns (Hús 4) þjónar ekki tilgangi sínum og sterkar vísbendingar eru um að það sé ónýtt.“

Samt hefur einhvern veginn verið kvittað upp á að fangelsið sé nothæft af öðrum eftirlitsaðilum á sama tíma og öryggismálum er ábótavant, menntun fangavarða er ekki fullnægjandi, stöðu kvenkyns fanga er ábótavant, biðlistar sem enginn vill vera á eru langir og endurhæfing er brandari.

Nú hefur hæstv. dómsmálaráðherra tilkynnt að nýtt fangelsi verði byggt á næstu árum þar sem greining Framkvæmdasýslunnar leiddi í ljós að húsnæði Litla-Hrauns sé í svo slæmu ástandi að það svari ekki kostnaði að fara í lagfæringar. Samt eigi fangelsið að vera í fullri starfsemi á meðan. Því vil ég spyrja ráðherra einfaldrar spurningar: Telur ráðherra að hægt sé að uppfylla skilyrði laga um fullnustu refsinga með núverandi fjárheimildum og aðstöðu?


Ræðumaður: Arndís Anna Kristínardóttir Gunnarsdóttir

Forseti. Við styðjum auðvitað öll þetta mikilvæga mál eins og sést hérna. Mig langar bara til að árétta það að ég hefði talið betur fara á því að láta þetta gilda enn þá lengur heldur en lagt er til í breytingartillögu meiri hlutans þar sem það er alveg ljóst að það sem íbúar Grindavíkur  hafa fyrst og fremst verið að kalla eftir umfram allt annað er einhvers konar fyrirsjáanleiki, einhvers konar stöðugleiki, fyrirsjáanleiki í aðstæðum sem setja líf þeirra allt upp í lausaloft. Ég hefði talið fara betur á því að láta þetta gilda lengur, jafnvel þótt það hefði í för með sér að úrræðið gilti umfram það þegar önnur úrræði kæmu til. En að því sögðu þá að sjálfsögðu styð ég báðar breytingarnar sem gerðar eru og frumvarpið sjálft.


Ræðumaður: Gísli Rafn Ólafsson

Frú forseti. Mig langaði að nota þetta tækifæri til að þakka hv. framsögumanni og formanni nefndarinnar fyrir frábær störf. Það er ánægjulegt að sjá að það var tekið tillit til athugasemda sem bæði við og Grindvíkingar komu fram með varðandi það að hámarksupphæðirnar þyrftu líka að hækka, ekki bara prósentan. Það er ánægjulegt að sjá að við getum unnið vel saman sem eitt og það sé í lagi að góðar hugmyndir komi annars staðar frá. Ég vil bara þakka framsögumanni og formanni nefndar sérstaklega fyrir þetta.


Ræðumaður: Gísli Rafn Ólafsson

Virðulegi forseti. Það er dálítið gömul plata sem ég ætla að spila í dag en ég ætla að minna á að ráðherrum ber að svara fyrirspurnum sem lagðar eru fram. Ég lagði fram fyrirspurn til háskóla-, iðnaðar- og nýsköpunarráðherra 19. september. Það hefur ekkert heyrst af henni. Ég sendi líka á sama tíma fyrirspurn til innviðaráðherra. Það kom 16. október tilkynning um að svarinu myndi eitthvað seinka. 24. október lagði ég einnig til háskóla-, iðnaðar- og nýsköpunarráðherra fyrirspurn sem ekki hefur verið svarað og 13. nóvember fyrirspurn til dómsmálaráðherra sem hefur ekki einu sinni beðið um að fá að skila seint. Sumar þessara fyrirspurna eru búnar að bíða í 95 daga sem er langtum lengur en þingskapalög gera ráð fyrir.

Mér er spurn, herra forseti. Þarf ekki að fara bara í einhverjar breytingar á þingskapalögum þannig að það komi dagsektir eða eitthvað á ráðherra eða þeim bannað að gera eitthvað ef þeir svara ekki fyrirspurnum? Þetta er orðið verra en brandari hvað þetta tekur langan tíma.


Ræðumaður: Halldóra Mogensen

Forseti. Ég var á ráðstefnu á föstudaginn sem var skipulögð af borgarstjóra Amsterdam. Þar voru líka borgarstjórar Bern og Höfðaborgar, fyrrum borgarstjóri Prag og Bógóta í Kólumbíu. Ráðstefnan fjallaði um hvernig, en ekki hvort, ætti að lögleiða og regluvæða öll vímuefni. Allir voru þessir borgarstjórar sammála um að bann- og refsistefnan væri að valda meiri skaða en vímuefnin sjálf með því að búa til gríðarleg völd og ofbeldi glæpagengja ásamt því að stuðla að jaðarsetningu og dauðsföllum vímuefnanotenda. Á ráðstefnunni hélt fyrrum leynilögreglumaðurinn Neil Woods erindi um störf sín hjá fíkniefnalögreglunni í Bretlandi. Neil sagði frá því hvernig hann náði inn fyrir raðir stórs glæpagengis og náði að handtaka tugi manna og haldleggja mikið magn af vímuefnum. Hann lýsti því svo hvernig handtökurnar hefðu valdið truflun á ólöglegum fíkniefnamarkaði í sirka tvær klukkustundir. Margra mánaða vinna, gríðarlegur kostnaður, áfallastreituröskun þeirra lögreglumanna sem tóku þátt í aðgerðinni — eftir þann tíma, eftir þessa tvo klukkutíma, þá tóku aðrir ofbeldisfyllri og hættulegri menn við keflinu og allt hélt áfram eins og ekkert hefði í skorist.

Heyr, heyr.Forseti. Ofbeldi elur nefnilega af sér meira ofbeldi. Í gærkvöldi fór Kveikur vel yfir stöðuna innan íslenskra fangelsa. Þar situr helmingur fanga inni vegna fíkniefnavanda, fíkniefnabrota, margir hverjir einstaklingar sem eiga sjálfir við mikinn og langvarandi fíkniefnavanda að stríða, einstaklingar sem hafa hvorki húsaskjól né bakland og sjá ekki neina möguleika út úr sínum aðstæðum. Borgarstjóri Bern sagði að hugmyndir um fíkniefnalausan heim væru blekking. Ofbeldið, harkan og magn fíkniefna hefur aldrei verið meira. Ólöglegur fíkniefnamarkaður fjármagnar aðra mun alvarlegri glæpi. Unga fólkið okkar deyr vegna mengaðra vímuefna og fangelsin okkar eru yfirfull af fólki sem þarf á samkennd og aðstoð að halda til að byggja sig upp en ekki meira niðurrif í formi refsinga í vanfjármögnuðum og niðurníddum fangelsum. Hvernig getum við réttlætt að halda áfram fíkniefnastefnu sem skila svona hræðilegri niðurstöðu fyrir samfélagið allt?


Ræðumaður: Arndís Anna Kristínardóttir Gunnarsdóttir

Forseti. Fjallað var um  afleitar aðstæður fanga í þættinum Kveik í gærkvöldi. Umfjöllunin kom þó engum á óvart sem hér sitja enda hafa aðstæður fanga verið ríkisstjórninni og þeim meiri hluta sem hana styður ljósar um áraraðir. Í þættinum var sýnt svart á hvítu hvernig núverandi stefna í fangelsismálum, eða öllu heldur stefnuleysi, leiðir ekki til betrunar heldur er hún beinlínis skaðleg. Afleiðingin er sú að hér eltast menn við refsistefnu Bandaríkjanna og Bretlands fremur en endurhæfingarstefnu Norðurlandanna, líkt og formaður Afstöðu hefur orðað það. Í þættinum kom fram að um helmingur fanga situr inni vegna fíkniefnabrota. En refsivistin skilar ekki alltaf tilsettum árangri, eins og það er orðað í fréttinni. Fyrrum fangar eiga erfitt með að fá vinnu vegna fordóma og margir hafa ekki í nein hús að venda að afplánun lokinni. Úr verður vítahringur sem erfitt er að rjúfa. Veikt fólk í viðkvæmri stöðu er þannig ítrekað lokað inni í ónýtu húsnæði þar sem það er útsett fyrir ofbeldi og hefur lítinn sem engan aðgang að þeirri aðstoð sem það þarf á að halda til að rjúfa vítahring örbirgðar og afbrota. Því skal þó haldið til haga að úrbætur í geðheilbrigðismálum fanga væru í besta falli skaðaminnkandi aðgerð því að fangelsisvist er skaðleg í sjálfri sér, ekki betrandi.

Forseti. Við leysum ekki heilbrigðisvanda og félagslegan vanda fólks með því að læsa það inni.


Ræðumaður: Björn Leví Gunnarsson

Forseti. Í gærkvöldi var fjallað um fangelsismál í þættinum Kveik. Ég fór fyrir áramót í heimsókn á Litla-Hraun og ég get sagt að miðað við það sem ég sá þar er þetta gjörsamlega ónýtt hús þegar allt kemur til alls. Eins og kom fram í þættinum í gær, ef þetta væri ekki fangelsi þá væri búið að loka þessu húsi. Samt segir fangelsismálastjóri: Á meðan heilbrigðiseftirlitið segir að það sé hægt að vinna á Litla-Hrauni þá er unnið á Litla-Hrauni. Mér finnst það dálítið áhugaverð staðreynd ef svo er, því að það er mjög augljóst fyrir hvern sem kemur þarna inn að húsið er ónýtt að mjög miklu leyti. Hvernig heilbrigðiseftirlitið kemst þá að því að það sé hægt að starfa í þessu — kannski er pólitískt erfitt að loka þessu húsnæði af því að það er ekkert annað til staðar, og þá einfaldlega tekin sú ákvörðun að nei, við verðum að halda því opnu. Ef svo er þá er það mjög, mjög sorglegt. Ég veit ekki hver gæti einu sinni tekið þá ákvörðun þegar allt kemur til alls.

Þar var fjallað um stöðu fanga sem eru með rétt rúmlega 400 kr. á tímann fyrir vinnu samkvæmt einhverri reglugerð frá ráðuneytinu, 400 kr. í vinnu. Þetta er þrælavinna. Það er verið að vinna þarna sorteringu á einhverju efni í einhverjum verktakasamningi sem fangelsið fær í rauninni arð af frekar en fangarnir. Í fjárlaganefnd í fyrra fengum við þær upplýsingar frá fangelsismálastjóra að fjárhagsáætlun fangelsisins væri ekki þannig að hann teldi ákvæði laga uppfyllt, þ.e. upphæðin sem Alþingi samþykkir dugar ekki til að reka fangelsið. Þá bað ég hann um að fá slíka áætlun og við fengum hana. Hún var 300 millj. kr. hærri en sú áætlun sem Alþingi hefur samþykkt. Það er án viðhaldskostnaðarins, þess sem myndi kosta að gera við ónýtt hús.


Ræðumaður: Gísli Rafn Ólafsson

Virðulegi forseti. Mig langar að byrja á því að þakka hv. þm. Ingibjörgu Isaksen fyrir þessa þingsályktunartillögu og það að hafa fengið að vera með á henni. Ég held að það sýni dálítið vel hversu mikilvægt þetta mál er hversu margir þingmenn eru með á þessu og úr hversu mörgum flokkum þeir koma.

Sjálfsvíg eru faraldur sem fer mjög hljótt. Það er ákveðin skömm í því þegar einhver úr fjölskyldunni fremur sjálfsvíg og það er ekki talað um það. Við tölum oft um það ef einhver deyr vegna krabbameins eða hjartasjúkdóma eða hás aldurs en það er oft talað um að einhver hafi látist langt fyrir aldur fram þegar slíkt gerist. Það er mikilvægt að átta sig líka á því að andlátin eru mörg en tilraunirnar eru miklu, miklu fleiri. Það eru mjög fáir sem átta sig á því í rauninni hversu oft fólk er að reyna að fremja sjálfsvíg. Við sem höfum verið í björgunarsveitunum um áratugaskeið höfum farið í tugi ef ekki hundruð slíkra útkalla, að leita að fólki sem er í sjálfsvígshugleiðingum. Þetta eru útköllin sem við tölum aldrei um. Þetta eru útköllin sem fara ekki í fréttirnar.

Það er líka mikilvægt að átta sig á því að þetta er líka mikill faraldur hjá ungu fólki. Kröfurnar sem eru settar á ungt fólk í dag um alls konar hluti gera það að verkum að oft leita þau í þessa átt, til að losna t.d. við sársaukann eftir einelti. Það er fjallað hér um hinar ýmsu orsakir. Þegar ég var að tala við aðstandendur ungs fólk sem við vorum að leita að voru mjög oft miklar, erfiðar, slæmar sögur um einelti. Ég hef oft sagt það að stundum skildi ég ekki einelti þrátt fyrir að hafa verið lagður mikið í einelti sjálfur. Það var t.d. mjög falleg ung stúlka sem við leituðum einu sinni að, hún hafði verið lögð í einelti og hún trúði því sem var sagt við hana, að hún væri ljót. Þetta var gullfalleg stúlka sem hefði unnið hvaða fegurðarsamkeppni sem er en það var búið að ráðast þannig á hana sálrænt að hún taldi sig hafa betri leiðir út. Þetta er hlutur sem virkilega þarf að leggja mikla vinnu í.

Tómið eftir sjálfsvígHv. þingmaður nefndi líka áhrifin á aðstandendurna. Mágkona mín, Anna Margrét Bjarnadóttir, skrifaði bók sem heitir sem eru viðtöl við aðstandendur og það er ótrúlegt að sjá hvernig áhrif eitt sjálfsvíg getur haft á tugi ef ekki 100 einstaklinga sem þeim tengjast.

Ég styð heils hugar að lögð sé mikil vinna í að gera þessa rannsókn. Ég held að það þurfi samt að gera eina breytingu áður en þessi þingsályktunartillaga verður samþykkt. 1. maí er kannski einum of snemma vegna þess hversu langan tíma hefur tekið að fá þetta í gegnum þingið. En það er von mín að sú nefnd sem þetta fær taki þetta hratt og auðveldlega og ég treysti því að formaður þingflokks Framsóknarflokksins tryggi að þetta fari ekki í einhverjar samningaviðræður heldur fari bara strax í gegn.


Ræðumaður: Gísli Rafn Ólafsson

Virðulegi forseti. Ég þakka hv. þingmanni fyrir svarið. Mig langaði í seinna andsvarinu að spyrja um tvo hluti. Í fyrsta lagi hefur mikið verið í umræðunni að undanförnu hvort ekki sé hægt að nýta Menntasjóðinn einnig sem nokkurs konar byggðastefnutól, ef svo mætti kalla, þ.e. t.d. að fella niður námslán hjá heilbrigðisstarfsfólki sem ákveður að starfa úti á landi þar sem mikill skortur er á fólki. Ég heyrði líka bara góða hugmynd á fundi atvinnuveganefndar í morgun þar sem var lagt til að ungir bændur fengju t.d. niðurfellingu námslána í hlutfalli við það að fara í bændastéttina. Það er svona hið fyrra, þ.e. hvað hv. þingmanni finnst um að nýta þetta á slíkan máta.

Hitt sem mig langaði að spyrja hv. þingmann út í er einmitt það sem hv. þingmaður nefndi, þetta með fyrninguna á námslánunum þegar einhver deyr. Ég er reyndar ekki alveg viss um að þau fyrnist endilega í dag. Það er líka kominn mjög skrýtinn mekanismi þegar viðkomandi verður 65 ára. Þá er allt lánið gjaldfellt og þú þarft að gera samning um afgang af greiðslunum þangað til yfir lýkur. Hér áður fyrr var það hins vegar þannig að þegar þú komst á ellilaun eða eitthvað slíkt þá var það fyrnt en í dag er það þannig að þú bara færð bara stóran, feitan reikning við 65 eða 66 ára aldurinn og þarft að semja um það. Hvað finnst hv. þingmanni um þessa harðari stefnu í innheimtu? Það er þetta tvennt; byggðastefna og harðari stefna.


Ræðumaður: Gísli Rafn Ólafsson

Virðulegi forseti. Ég þakka hv. þingmanni fyrir góða ræðu og stuðning við frumvarpið. Það hefði verið óskandi að flokkur hv. þingmanns hefði verið með á þessu frumvarpi en því miður sá hann sér það ekki fært. Mig langaði að snerta fyrst á hlut sem hv. þingmaður nefndi sem er þetta jöfnunarhlutverk sjóðsins, þ.e. að gefa fólki jafnan rétt til náms. Að sama skapi erum við að sjá að það er byrjað að bjóða hér á landi upp á einkavædda lánasjóði, námslán, á sama tíma og verið er að draga úr því hvað Menntasjóður gerir. Stjórnendur sjóðsins og ráðherra hafa jafnvel talað fallega um hvað umsóknum hefur fækkað mikið sem er akkúrat vegna þess, eins og ég nefndi með þessum tölum áðan, að um leið og þú ert kominn með einhver laun yfir sumarið eða laun yfir veturinn þá hreinlega hefurðu ekki lengur kost á því að fá lán. Það er ástæðan fyrir því að fólk er ekki að sækja um. Á ég að vera að sækja um og fá 10.000 kr. á mánuði? Það hreinlega gengur ekki upp.

Mig langaði að spyrja hv. þingmann hvernig hann sæi fyrir sér að Menntasjóðurinn ætti að virka sem jöfnunartæki ef og þegar hv. þingmaður og hans flokkur kemst til valda.


Ræðumaður: Gísli Rafn Ólafsson

Virðulegi forseti. Slagorð eins og Mennt er máttur og Fjárfestum í framtíðinni heyrast oft þegar talað er um mikilvægi þess að ungt fólk mennti sig. Mikilvægið og þessi fögru slagorð virðist hins vegar auðveldlega gleymast þegar kemur að því að gera hinum almenna námsmanni kleift að stunda nám. Embætti umboðsmanns skuldara miðar við að lágmarksframfærsla einstaklings án húsaleigu sé 214.815 kr. á mánuði. Til samanburðar gerir Menntasjóður ráð fyrir því að námsmenn geti lifað á aðeins 137.100 kr. á mánuði. Ekki batnar það þegar húsnæðisliðurinn er tekinn inn. Miðað við fullt nám fær námsmaður í leiguhúsnæði 97.853 kr. aukalega á mánuði fyrir húsnæðislán. Það dugar hins vegar engan veginn fyrir húsnæðiskostnaði, jafnvel þegar þú ert eitt af þeim heppnu sem fá inn á stúdentagörðum en þar kosta einstaklingsíbúðir 115.000–141.000 á mánuði, hvað þá ef viðkomandi nemandi þarf að leita á hinn almenna leigumarkað. Þetta þýðir að flestir nemendur þurfa að vinna með námi.

Mikilvægt er að átta sig á því að allar tölur hér að ofan miðast við níu mánuði á ári og því er reiknað með að nemendur vinni á sumrin. Ef þau vinna á kassa í Bónus eru meðallaun þeirra 567.000 á mánuði samkvæmt kjarakönnun VR frá því í febrúar 2023. Slík laun í þrjá mánuði eru hins vegar 79.000 kr. hærri en það frítekjumark sem Menntasjóður skilgreinir sem viðmið fyrir þetta ár. Það þýðir að 45% af þessum 79.000 kr., eða 3.950 kr., dragast frá framfærsluláninu á hverjum mánuði hina níu mánuði. Það þýðir einnig að 45% af öllum tekjum sem nemendur afla sér á veturna leiða af sér jafn háa upphæð í frádrátt af framfærsluláninu. Gefum okkur að nemandi vinni 50% starf á kassa með náminu yfir veturinn og fái þar með 283.500 í laun fyrir skatt á mánuði. Þar með skerðist framfærslulánið hans um 131.524 kr. á mánuði sem þýðir að nemandinn situr uppi með framfærslulán upp á 18.382 kr. á mánuði — 18.000 kr. Það er öllum ljóst að þetta kerfi gengur ekki upp ef markmiðið er að nemendur geti einbeitt sér að námi eða lifað mannsæmandi lífi. Þá er vert að nefna að þó að atvinnuleysi sé lítið í augnablikinu á Íslandi og atvinnutækifæri námsmanna mikil þá getur slíkt breyst hratt. Í dag ávinna nemendur sér ekki rétt til atvinnuleysisbóta þrátt fyrir að þeir borgi í Atvinnuleysistryggingasjóð.

Við þurfum að auka hlutfall styrkja í kerfinu jafnt og þétt og draga úr því að fólk sitji uppi með lán sem borga þarf af í áratugi. Einhver skynsamlegasta fjárfesting sem stjórnvöld geta ráðist í er að stytta skuldahalann sem stúdentar taka með sér út í lífið að námi loknu. Það væri alvörufjárfesting í fólki og framtíðinni.

Við þurfum líka að gera stúdentum kleift að koma undir sig fótunum, kaupa sína fyrstu íbúð og fara erlendis í frekara nám þrátt fyrir að hafa tekið þá skynsamlegu ákvörðun að fara í háskóla eða annað framhaldsnám. Þetta viðhorf, að stúdentar þurfi að þjást með námi, að stúdentar þurfi að vinna fullt starf á sumrin þannig að þau geti sloppið með að vinna bara smávegis með fullu námi á veturna, er skammsýnt viðhorf. Stúdentar eiga að hafa svigrúm til þess að geta einbeitt sér að náminu og tekið þátt í háskólasamfélaginu. Háskólanám er nefnilega ekki bara bókalestur og verkefnaskil, það er samfélag sem á sér fáa líka. Að verja tíma með fólki með mismunandi áhugasvið úr mismunandi deildum háskólanna og kasta á milli sín hugmyndum er ávísun á frjóa hugsun og nýsköpun sem mörg af stærstu fyrirtækjum landsins hafa sprottið upp úr. Það eru því ekki bara stúdentarnir sem fara á mis við margt ef þeir geta ekki tekið þátt í háskólasamfélaginu heldur Ísland allt.

Virðulegi forseti. Við sem að þessu frumvarpi stöndum erum hv. þingmenn úr Pírötum og Flokki fólksins og eins og virðulegur forseti nefndi áðan er um nokkur mismunandi lög að ræða sem verið er að gera breytingar á. Þetta er því einhvers konar menntabandormur, ef við notum það hugtak, og mig langar að fara í gegnum helstu greinar frumvarpsins og skýra þær.

Fyrsti kafli frumvarpsins fjallar um fæðingarstyrk en samkvæmt núverandi lögum þá á námsfólk ekki rétt á fæðingarorlofi heldur er úthlutað sérstökum fæðingarstyrk. Lagt er til að hækka fæðingarstyrk námsmanna en hann dugar ekki til framfærslu í núverandi mynd. Ef tekið er dæmi um einstætt foreldri með einn nýbura, búsett á höfuðborgarsvæðinu án bifreiðar, eru mánaðarleg heildarútgjöld án húsnæðis 236.808 kr. Leiguverð í dag fyrir tveggja til þriggja herbergja íbúð er í kringum 200.000–300.000 kr. á mánuði. Mánaðarlegur fæðingarstyrkur foreldris í fullu námi er í dag rúmar 220.000 kr. Það er augljóst að dæmið gengur ekki upp. Því er lagt til að fæðingarstyrkur skuli nema grunnatvinnuleysisbótum en í frumvarpi þessu er einmitt lagt til að það sé sú upphæð sem notuð er þegar skilgreint er framfærsluviðmið námsmanna.

Annar kafli frumvarpsins fjallar um námsmenn og atvinnuleysistryggingar en í kjölfar hrunsins voru gerðar breytingar á atvinnuleysistryggingakerfinu, með lögum nr. 134/2009, á þann veg að námsfólk átti ekki lengur rétt á atvinnuleysistryggingum í námshléum. Þrátt fyrir það greiðir námsfólk enn atvinnutryggingagjald í Atvinnuleysistryggingasjóð af launum sínum. Því er ekkert kerfi sem grípur námsfólk sem fær t.d. ekki sumarvinnu og ekki eru greidd námslán yfir sumartímann nema fólk sé í sumarnámi. Afkoma þess er því ótrygg og getur valdið brottfalli úr námi. Markmið þessa frumvarps er að koma lögunum í sama horf og var fyrir hrun.

Þriðji kafli frumvarpsins fjallar um námslán. Stúdentar hafa ítrekað kallað eftir hærri framfærslulánum þar sem núverandi fjárhæðir hrökkva hvorki fyrir húsnæðis- né framfærslukostnaði. Grunnframfærslukostnaður námsmanns í eigin húsnæði eða á leigumarkaði er samkvæmt Menntasjóði námsmanna 149.905 kr. á mánuði ef aðeins er miðað við skólaárið. Ef heildarfjárhæð námslána er dreift yfir almanaksárið, þ.m.t. námshlé, er fjárhæðin 112.430 kr. á mánuði. Heildarútgjöld bíllauss einstaklings án húsnæðisliðar eru 167.096 kr. á mánuði. Leiga fyrir einstaklingsherbergi á stúdentagörðum er í kringum 118.000 á mánuði. Staðan er því þannig nú að stúdentar geta ekki framfleytt sér án þess að vinna með námi með tilheyrandi álagi og auknum líkum á brottfalli úr námi. Þessi staða er óásættanleg, sérstaklega þegar haft er í huga að um er að ræða lán en ekki styrk. Því er lagt til að grunnframfærsla námsmanna skuli taka mið af grunnatvinnuleysisbótum fyrir fullt nám. Fjárhæðin skerðist síðan í samræmi við lækkað námshlutfall.

Þá er í frumvarpinu mælt fyrir um að lágmarkseiningafjöldi til að fá lánsrétt lækki úr 44 einingum á ári í 24 einingar. Sumar námsleiðir eru þannig uppbyggðar að fall í aðeins einum áfanga getur valdið því að nemandi hafi ekki lengur rétt til neinna námslána, ekki einu sinni að hluta. Þetta fyrirkomulag skapar kvíða hjá nemendum, einkum í prófatöku. Ástæða þess að miðað er við 24 einingar, þ.e. 12 einingar á önn, í þessu frumvarpi er að námsfólk fær ekki atvinnuleysisbætur stundi það nám sem nemur 12 einingum eða fleiri á önn og í núgildandi lögum er lágmarkskrafan til lánsréttar miðuð við 22 einingar. Það er því ekkert opinbert kerfi sem grípur námsfólk sem stundar nám og lýkur einingum á þessu einingabili. Betur færi ef þessi kerfi spiluðu saman. Að mati flutningsmanna eru þessi skilyrði óþarflega ströng og réttara að miða við 24 eininga námsframvindu á ári eða 12 einingar á önn. Fjárhæð grunnframfærslu myndi skerðast hlutfallslega miðað við námshlutfall líkt og verið hefur.

Þá er mælt fyrir þeirri nýjung í 6. gr. frumvarpsins að norskri fyrirmynd að hægt sé að fá greitt út fullt námslán þrátt fyrir að uppfylla ekki skilyrði um lágmarksnámsframvindu. Sem dæmi má nefna að ef námsmaður skráir sig í 30 eininga nám á einni önn og lýkur aðeins 20 getur hann eftir sem áður fengið námslán miðað við 30 einingar. Þær 10 einingar sem út af standa yrðu þá skráðar. Þessi heimild takmarkast við 60 útafstandandi einingar að hámarki. Með þessari breytingu yrði enn hvati í kerfinu til að ljúka námi á réttum tíma því annars fær námsmaðurinn ekki afskrifaðan hluta lána sinna. Það er því ekki ástæða til að ætla að fólk nýti sér slíka heimild nema nauðsyn krefji.

Að lokum er lagt til að hækka styrkhlutfall lána úr 30% í 40% að gefnum þeim skilyrðum sem lögin setja. Í Noregi er námsstyrkur veittur í formi 25% niðurfellingar á höfuðstóli láns í lok hverrar annar í hlutfalli við fjölda þreyttra eininga til viðbótar við 15% niðurfellingu við námslok. Markmiðið með breytingunni er að með þeim hætti færist kjör íslenskra námsmanna nær því sem tíðkast í nágrannalöndunum. Kostnaðarauki ríkissjóðs vegna þessa er áætlaður um 1,2 milljarðar kr.

Í frumvarpinu er einnig bráðabirgðaákvæði um ógreitt starfsnám en á undanförnum árum hefur ýmiss konar starfsnám háskólanema aukist. Margt af því námi er ólaunað og það sem verra er, regluverki um slíkt starfsnám er verulega ábótavant. Sett hefur verið ítarleg reglugerð um vinnustaðanám á framhaldsskólastigi, nr. 180/2021, en sams konar reglur er ekki að finna um starfsnám á háskólastigi. Nauðsynlegt er að ráðherra bregðist við og setji skýrt regluverk um slíkt starfsnám til að tryggja réttindi stúdenta.

Virðulegi forseti. Að lokinni 1. umræðu um þetta mál legg ég til að málinu verði vísað til hv. allsherjar- og menntamálanefndar og er það einskær von mín að málið fái einhverja umfjöllun þar.

Virðulegi forseti. Tímarnir hafa breyst, aðstæður hafa breyst, námskráin hefur breyst og framtíðin krefst breytinga. Menntasjóðskerfið þarf að breytast með.


Ræðumaður: Gísli Rafn Ólafsson

Frú forseti. Í dag er meiri hluti atvinnuveganefndar að leggja fram frumvarp um kvótasetningu grásleppu, frumvarp sem er mjög umdeilt víða um land. Það vekur sérstaka athygli að frumvarpið er lagt fram af meiri hluta nefndar en ekki sem ríkisstjórnarfrumvarp þrátt fyrir að frumvarp sama efnis hafi verið lagt fram af ríkisstjórninni í fyrra en náðist ekki að klára eins og ansi mörg önnur mál síðasta vor. Það er einnig athyglisvert að reikna má með að sams konar breytingar á lögum sé eflaust að finna í drögum að stóra sjávarútvegsfrumvarpi hæstv. matvælaráðherra. En hvers vegna er þá meiri hlutinn að leggja fram sitt eigið frumvarp? Jú, virðulegi forseti, svarið er mjög einfalt: Hv. þingmenn Sjálfstæðis- og Framsóknarflokks hafa nefnilega sammælst um það að afgreiða ekki nein frumvörp frá hæstv. matvælaráðherra í hefndarskyni fyrir það að hafa stoppað ómannúðlegar hvalveiðar í sumar sem leið. Með því að leggja frumvarpið fram nær óbreytt í nafni meiri hluta nefndarinnar er þannig hægt að tryggja framgang málsins innan þingsins án þess að gefa hæstv. matvælaráðherra stig í kladdann fyrir hafa klárað eitthvert frumvarp.

Já, þetta er frumvarp frá meiri hlutanum og eins og kannski heyrðist hér hjá hv. þm. Ingu Sæland á undan mér og frá mér nú á eftir þá erum við í minni hluta nefndarinnar alls ekki sammála því hvernig þetta frumvarp er fram komið og mikilvægt er, virðulegi forseti, að þetta mál sé ekki keyrt í einhverju offorsi í gegnum nefndina. Legg ég því til að frumvarpinu verði vísað til atvinnuveganefndar eftir þessa umræðu og að það fái þar hefðbundið umsagnar- og umræðuferli þrátt fyrir að hafa komið fram áður.

Snúum okkur aðeins að innihaldi frumvarpsins, kvótasetningu á grásleppu. Við allar breytingar á lögum um stjórn fiskveiða er mikilvægt að hafa það grundvallarstef í huga að líta ber á sjávarauðlindina sem sameiginlega og ævarandi eign íslensku þjóðarinnar. Í íslenska aflamarkskerfinu, eins og það er skilgreint í lögum um stjórn fiskveiða, felst takmörkun á þessum rétti þjóðarinnar þar sem aflaheimildum er úthlutað með hætti sem færir fáum aðilum langvarandi eignarráð yfir sameiginlegum auðlindum þjóðarinnar og heimild til ráðstöfunar á þeim. Engu að síður er núverandi kerfi það sem íslenska þjóðin býr við og mikilvægt að gæta þess að öll lagasetning byggist á þeim raunveruleika sem núverandi lagaumhverfi býður upp á.

Í frumvarpinu er lagt til að heimilað verði að úthluta aflahlutdeild til veiða á grásleppu. Sambærilegt mál en þó einnig með ákvæðum um sandkola og hryggleysingja var áður til meðferðar á 151. löggjafarþingi en varð ekki útrætt. Við framlagningu málsins á 152. löggjafarþingi voru felld út ákvæði er varða hlutdeildarsetningu grásleppu en þess í stað staðfest hlutdeildarsetning á sandkola og hryggleysingjum. Eins og áður sagði lagði síðan hæstv. matvælaráðherra fram frumvarp nær samhljóða þessu frumvarpi á síðasta löggjafarþingi.

Þegar væntingar eru gerðar til þess að slík kvótasetning kunni að fara fram skapar það hvata til kappveiða þar sem veiðimenn keppast við að ná veiðireynslu sem verði grundvöllur til kvótaúthlutunar. Slíkt er afar óheppilegt, bæði fyrir sjómennina sjálfa sem leggja á sig aukna vinnu og aukna slysahættu en einnig fyrir nytjastofninn sjálfan. Grundvallaratriði við fiskveiðistjórn er að viðhöfð sé vísindaleg stjórn á því hvaða veiði er heimiluð og hvernig aflahlutdeild er úthlutað. Það er nauðsynlegt að vernda nytjastofna við Íslandsstrendur, stuðla að sjálfbærum veiðum og standa vörð um atvinnu þeirra sem stunda veiðar.

Við útvíkkun kvótakerfisins eins og þá sem lögð er til með kvótasetningu á grásleppu vakna þó spurningar um grundvöll kerfisins sem byggt er á. Það er óumdeilt að núverandi fiskveiðistjórnarkerfi, þar sem aflahlutdeild er úthlutað á grundvelli veiðireynslu og þar sem framsal aflahlutar er heimilað, hefur leitt til þess að yfirráð yfir sjávarauðlindum landsins hafa safnast á fáar hendur. Fáir aðilar hafa mikil yfirráð í íslenskum sjávarútvegi og njóta þeirra takmörkuðu eignarréttinda sem aflahlutdeild fylgir, sem er þó ekki takmarkaðri en svo að þeir geta nokkurn veginn gengið að nýtingu hennar vísri um ókomna tíð. Hagnýting auðlindanna er þar með orðin nokkurs konar einkamál þessarar konungsfjölskyldu íslenska fiskveiðistjórnarkerfisins. Það að færa fleiri nytjastofna undir þetta sama kerfi mun að lokum leiða til sömu samþjöppunar og sést hefur í öðrum nytjastofnum.

Markmið laga um stjórn fiskveiða er að stuðla að verndun og hagkvæmri nýtingu þeirra og tryggja með því trausta atvinnu og byggð í landinu. Að okkar mati gengur frumvarpið þvert á markmið laganna um vernd fiskstofna, almannahag og byggðasjónarmið og snýr frekar að því að útvíkka núverandi fiskveiðistjórnarkerfi sem hefur sætt vaxandi gagnrýni almennings um árabil.

Kvótakerfið er mannanna verk og ekki meitlað í stein. Við alla endurskoðun, breytingu eða útvíkkun á því verða hlutaðeigandi að þora að spyrja sig hvort kerfið þjóni heildarhagsmunum þjóðarinnar. Ef svo er ekki verða stjórnmálamenn að hafa til þess þor og hugrekki að gera þær breytingar á kerfinu sem þörf er á.


Ræðumaður: Þórhildur Sunna Ævarsdóttir

Virðulegi forseti. Ég skil það þá sem sagt rétt að hæstv. forsætisráðherra geri enga athugasemd við þessa ákvörðun, þessa tilkynningu og þessi viðbrögð utanríkisráðherra. Ég les það úr þessum svörum þótt það hafi ekki komið skýrt fram. Í þessu samhengi varðandi vopnahlé strax og viðbrögð þá finnst mér, eftir að út kom bráðabirgðaúrskurður Alþjóðadómstólsins í Haag, í raun kominn töluvert meiri þungi í ásakanir gagnvart Ísraelsher varðandi stríðsglæpi, glæpi gegn mannkyni, þjóðarmorð og hvatningu til þjóðarmorðs innan Ísraels.

Hæstv. forsætisráðherra  svaraði fyrirspurn frá mér síðast varðandi viðskiptaþvinganir gagnvart Ísrael og minnkun á stjórnmálasambandi við Ísrael vegna þessara ásakana eitthvað á þá leið að það þyrfti nú alþjóðasamfélagið til til þess að við værum tilbúin að vera með einhverjar aðgerðir gagnvart Ísrael. Telur hún bráðabirgðaúrskurð Alþjóðadómstólsins í Haag hafa breytt einhverju um þá afstöðu sína? Telur hún líklegt að hægt sé að ná meiri samstöðu um það núna að beita Ísrael viðskiptaþvingunum, ríki þar sem Alþjóðadómstóllinn er búinn að komast að niðurstöðu um að það séu líkur á að verið sé að fremja þjóðarmorð á palestínsku þjóðinni?


Ræðumaður: Þórhildur Sunna Ævarsdóttir

Virðulegi forseti. Daginn eftir að Alþjóðadómstóllinn í Haag komst að þeirri niðurstöðu að koma yrði fólki á Gaza til bjargar með meiri mannúðaraðstoð, að auka þyrfti aðgengi mannúðaraðstoðar að Gaza, komst utanríkisráðherra Íslands að þeirri niðurstöðu að það ætti að skrúfa fyrir fjármagn til þeirrar stofnunar sem hæstv. forsætisráðherra og utanríkisráðherra hafa sagst með stolti vera að styðja, til marks um stuðning sinn við óbreytta borgara á Gaza sem horfast nú í augu við hungursneyð og skelfilegar aðstæður sem Alþjóðadómstóllinn í Haag lýsti yfir að væru til þess fallnar að líta mætti svo á að mögulega sé þjóðarmorð í gangi á Palestínubúum. Daginn eftir að þessi bráðabirgðaúrskurður fellur eru fyrstu viðbrögð íslenskra stjórnvalda að skrúfa fyrir mannúðaraðstoð til Gaza.

Ég vil spyrja hæstv. forsætisráðherra hvort hún sé stolt af þessari stefnu ríkisstjórnar sinnar, hvort hún sé stolt af þessum viðbrögðum Íslands við þessum sögulega úrskurði Alþjóðadómstólsins, hvort hún sé stolt af utanríkisþjónustu Íslands um þessar mundir.


Ræðumaður: Björn Leví Gunnarsson

Forseti. Ég ætla að koma hérna upp og svekkjast yfir því sem ráðherra var að tala um áðan, það væri svo mikil óvissa hérna. Já, já, alveg rétt, það er rosalega mikil óvissa o.s.frv. Það var það líka í Covid og þess háttar, svo mikil óvissa, en eins og ég sagði þá og ætla að segja aftur núna: Það er á ábyrgð stjórnvalda að eyða óvissunni, taka hana í fangið fyrir fólk sem býr við óvissu. Ég verð að segja að það er ekki nægilega vel gert. Það er ekki gengið nægilega greitt til verks til að klára og eyða út þeirri óvissu, hversu mikil sem hún er. Óvissan kostar líka þegar allt kemur til alls, kostar fólkið sem býr í óvissu mánaðarlega og lengur eftir því sem líður á, í ákveðnu stressi og bara mun fleiri atriðum sem ég ætla ekki einu sinni að byrja á að reyna að ímynda mér hver geta verið til langframa.

Ég vil bara beina því til stjórnvalda að taka þetta hlutverk sitt alvarlega, að ganga í það verk að eyða óvissunni. Það gæti fræðilega séð, hugsanlega, óvart kostað einhverja nokkra aukamilljarða hingað og þangað, en í stóra samhenginu skiptir það ekki svo miklu máli, í alvörunni, miðað við þær aðstæður sem við erum með. Ef við berum þetta saman við Covid, þar sem var óvissuástand fyrir mjög marga, þá var tekið mjög hart á því, mun meira en upphæðirnar sem við erum að sjá núna að gætu orðið. Ég sé ekki hvað á að vera flókið í rauninni við að ganga bara í verkið og eyða óvissunni fyrir fólkið sem býr í Grindavík.


Ræðumaður: Gísli Rafn Ólafsson

Frú forseti. Það að búa við óvissu tekur mjög á sálina hjá öllum og það á sérstaklega við þegar það snýr að grunnþörfum eins og húsnæði. Það er því miður búið að vera þannig fyrir fjölda Grindvíkinga að þau hafa þurft að vera í húsnæði sem er allt of lítið og hentar þeim ekki, oft vegna þess að þau töldu sig bara vera að tjalda til nokkurra nátta. En því miður er ástandið þannig að það er að lengjast í þessu og því mikilvægt að það sé haldið vel utan um fólk á þessum erfiðu tímum.

Eins og hæstv. ráðherra benti á þá er verið að skoða hvað eigi að gera til lengri tíma með uppkaup og annað. Eitt af því sem hefur verið rætt í tengslum við það er að þegar verið er t.d. að kaupa Grindvíkinga út úr sínu húsnæði, ef það gerist í miklu magni þá mun það hafa mjög slæm áhrif fyrir framtíð byggðar í Grindavík. Það að hafa svona sérstakan stuðning eins og við höfum hér og vita að hann geti verið í lengri tíma en bara nokkra mánuði getur einmitt skipt sköpum fyrir það fólk sem vill flytja aftur en þarf að bíða kannski í eitt ár eða tvö þangað til það er hægt. Þá er mikilvægt að það hafi þennan valkost.

Það sem ég gagnrýni einna helst við framlengingu þessa stuðningsúrræðis er þetta með hámarksfjárhæðirnar. Það er sennilega verið að koma til móts við fólk með því að hækka hlutfallstöluna í 90% en með því að hækka ekki á sama tíma hámarksfjárhæðina þá er þessi hækkun sennilega bara auðveld setning til að tala um pólitískt en hefur ekki nein áhrif praktískt á Grindvíkinga. Þetta þurfum við að passa, að við séum að hjálpa fólki en ekki bara að segjast vera að hjálpa fólki. Því legg til við hv. velferðarnefnd að hún virkilega skoði þennan kostnað, þessar viðmiðunartölur. Eru þessar tölur 90% af þeim kostnaði sem er við það að leigja húsnæði annaðhvort á Reykjanesi eða í Reykjavík eða á höfuðborgarsvæðinu? Þarna dugir ekki að nota einhver meðaltöl fyrir landið heldur verðum við að horfa til þess svæðis sem fólk er að horfa á að flytja til.

Við þurfum að passa að við virkilega höldum vel utan um þennan hóp og að við virkilega séum að gefa þeim valkosti. Það er nóg annað sem þau hafa sem áhyggjur og óvissu. Það að tryggja að þau geti haft þak yfir höfuðið er grundvöllur fyrir það að við getum farið að byggja upp framtíð þeirra, hvar sem hún verður.


Ræðumaður: Gísli Rafn Ólafsson

Frú forseti. Ég þakka hæstv. ráðherra fyrir svarið. Ég held að það sé svo sannarlega þörf á því að fara í að skoða kostnað á leiguhúsnæði hér á höfuðborgarsvæðinu og kannski í Reykjanesbæ, sérstaklega fyrir þetta verkefni, og gera það sérstaklega núna. Ég vona að einhver í þeirri nefnd sem málið fer í óski eftir minnisblaði með nýjustu tölum um slíkt þannig að hægt sé að fara yfir þessar tölur vegna þess að þær eru allt of lágar. Sennilega þyrfti að færa allt upp um einn flokk til að það færi að tikka rétt inn.

Það hefur einnig komið gagnrýni á það að fólk þurfi að borga hita og rafmagn og fleiri slík gjöld á tveimur stöðum í einu. Þetta frumvarp kemur ekkert til móts við það. Það er annað tengt húsnæðisstuðningnum sem ekki hefur verið leyst enn þá og það er fólk sem leigði hjá leigufélögum í Grindavík og leigufélögin eru að krefjast þess að það borgi leigu af húsnæði sem því er bannað af ríkinu að fara inn í. Þarna þyrfti að skoða hvort ekki sé hægt að gera eitthvað við það.

Mig langar að spyrja hæstv. ráðherra í lokin: Í 5. gr., „Lög þessi skal endurskoða eigi síðar en fyrir lok júní 2024.“ — Miðað við fyrri reynslu af því að búa til allt of stutt frumvörp í tengslum við húsnæðisstuðninginn, hefði ekki verið best að hafa þetta út þetta ár því að eins og við erum búin að heyra er enginn að fara inn í Grindavík að búa þar, sennilega ekki á þessu ári, kannski ekki á næsta?


Ræðumaður: Gísli Rafn Ólafsson

Frú forseti. Mig langar að byrja á því að þakka hæstv. ráðherra fyrir að leggja fram þetta og önnur frumvörp tengd Grindavík. Það er von mín að hér innan þingsins fái þessi frumvörp öllsömul flýtimeðferð en að við pössum okkur þó að við séum ekki að gera nein mistök.

Mig langaði að spyrja hæstv. ráðherra aðeins út í 2. gr. frumvarpsins sem fjallar um hámarksfjárhæðir. Ég er hjartanlega sammála hæstv. ráðherra um að það megi hækka húsnæðisstuðninginn fyrir einstaklinga og það er að sjálfsögðu ánægjulegt að verið sé að taka tillit til stærri fjölskyldna. En mig langar aðeins að gagnrýna það að þessar upphæðir sem þarna eru eru bara allt of lágar. Fyrir það fólk sem er að reyna að fara út á markaðinn til þess að leigja húsnæði þá er alls ekkert óalgengt, sérstaklega ef fólk er að leigja hérna á höfuðborgarsvæðinu, að sjá leigu fara vel yfir 300.000 kr. Til að koma til móts við þetta þá virðist 3. gr. hafa verið sett þarna inn, um að hækka hlutfallstöluna úr 75% í 90%, en það hjálpar lítið til þegar upphæðirnar sjálfar hækka ekki neitt. Þannig að viðmiðin við greiðsluna þegar hún var 75% var t.d. fyrir tvo heimilismenn 198.000. Nú er viðmiðunartalan komin upp í 90% en talan er enn þá 198.000.  Mig langar að vita hvort ráðherra telur ekki að það hefði ekki þurft að uppfæra 2. gr. og tölurnar þar.


Ræðumaður: Björn Leví Gunnarsson

Forseti. Þessi umræða hérna — að ætlast til þess að maður geti farið yfir þetta á tveimur mínútum er fáránlegt. Auðvitað er aukin skilvirkni hérna á Íslandi í heilbrigðiskerfinu af því að fólk hleypur og hleypur á hamstrahjólinu alveg endalaust, vinnur miklu meira en allir aðrir. Það er ofsalega skilvirkt. Er það heilbrigt? Nei. Samt er það fólk í heilbrigðiskerfinu sem sinnir þeim störfum. Það er fínt að segja hérna einkarekstur eða einkavæðing eða hvaða hártoganir sem verið er að nota um það, segja þingmenn Sjálfstæðisflokksins, en það þurfi bara gott og mikið gæðaeftirlit til að passa upp á að það virki allt. Það kostar líka. En það kostar einmitt yfirleitt svo mikið að það er alltaf vanfjármagnað, fiskeldið t.d., Samkeppniseftirlitið, dómstólarnir meira að segja líka. Sá kostnaður er ekki tekinn með inn í opinbera kerfið þegar verið er að bera saman kostnaðinn í einkarekna kerfinu og opinbera kerfinu því að gæðaeftirlitið er yfirleitt innbyggt í opinbera kerfið.

Ég veit ekki hvert ég á að fara með þetta. Við búum til svo mikla óvissu þegar það er verið að búa til biðlista. Það er bara verið að búa þá til. Það er verið að svelta kerfið til að það sé hægt að segja: Heyrðu, hérna erum við með aðra lausn. Það er ekki til peningur fyrir opinbera kerfið en það er fullt af pening hérna til fyrir einkareksturinn, æðislegt. Svo eru rukkaðar hvað, 500.000–700.000 kr. fyrir að skipta út augasteini eins og hv. þm. Oddný G. Harðardóttir kom inn á áðan.

Svo er ítrekað verið að fjalla um að það hafi nú aldrei verið meiri peningur settur í þetta kerfi en áður. Þá er yfirleitt verið að tala um fjárfestingarnar líka, sem er bara óheiðarlegt að gera. Þær dreifast jafnt á öll árin og það á ekki að taka tillit til þeirra í rauninni þegar verið er að bera saman ár á móti ári. Staðan er einfaldlega sú að það er verið að setja færri krónur t.d. í heilbrigðisrekstur á síðasta ári heldur en 2021, kannski skiljanlega að einhverju leyti út af Covid. Krónutalan er hærri en per mann er hún lægri.  Per verðgildi krónu er hún lægri. Ef ég skoða excel-skjalið sem birtist á vef Stjórnarráðsins, í fjármálaráðuneytinu,  þá kemur það einfaldlega fram þegar maður flokkar kostnaðinn fyrir rekstrarframlög: Krónutalan er vissulega hærri en per mann er hún lægri, krónan sem þar er undir er verðminni.

Forseti verður að minna hv. þingmenn á að gæta að ræðutímanum.


Ræðumaður: Arndís Anna Kristínardóttir Gunnarsdóttir

Forseti. Fyrir nokkrum vikum fór ég í frí til Frakklands. Í nokkurn tíma var ég þá búin að reyna að fá tíma hjá heimilislækni hér heima án árangurs. Á heilsugæslunni minni er ekki hægt að panta tíma hjá lækni og með því að segja að það sé ekki hægt þá á ég ekki við að það sé erfitt eða nánast ekki hægt. Það er ekki í boði, eins og þau segja í Hjallastefnunni. Mér var bent á bráðamóttökuna ef þetta væri neyðartilfelli, annars Læknavaktina. Þetta var hins vegar ekkert bráðatilfelli og á heimasíðu Læknavaktarinnar las ég að ég ætti ekki að leita þangað vegna einhvers sem mætti bíða næsta dags, svona eins og það væri hægt að fá tíma á heilsugæslunni næsta dag. En svo skrapp ég til Frakklands og hafandi búið þar vissi ég að ég gæti farið á internetið og einfaldlega bókað tíma hjá lækni. Í Frakklandi búa tæplega 70 milljónir en ég komst til læknis samdægurs þegar ég þurfti að komast til læknis. Læknirinn sem ég hitti var innflytjandi.

Forseti. Þessi ríkisstjórn talar gjarnan eins og að á samfélögum sé einhver hámarksstærð, að innviðir okkar þoli ekki fleira fólk. Það er auðvitað ekki rétt heldur þurfa innviðir okkar þvert á móti fleira fólk til þess að geta þjónað sínu hlutverki. Samt bólar ekkert á aðgerðum hjá ríkisstjórninni til að gera Ísland meira aðlaðandi fyrir fólk að koma hingað og taka þátt í samfélaginu með okkur. Þvert á móti er unnið hörðum höndum að því að draga úr því sem kallað eru seguláhrif, aðdráttarafl, með skerðingu tækifæra og jafnvel skerðingu mannréttinda. Ég fer þó fyrst og fremst fram á það af hálfu ríkisstjórnarinnar, og vísa þar bæði í tilefni þessarar umræðu og þeirra erinda sem hér hafa verið flutt af hálfu annarra hv. þingmanna, að skýla sér ekki á bak við ástand sem hún hefur sjálf skapað til þess að einkavæða heilbrigðiskerfið hugsunarlaust á Íslandi í skjóli nætur.


Ræðumaður: Þórhildur Sunna Ævarsdóttir

Virðulegur forseti. Hér kemur kannski skýringin á því hvers vegna ríkisstjórninni hefur ekkert gengið við að ráða niðurlögum  þessarar verðbólgu ef hún heldur að verðbólgunni sé sama í hvað peningarnir fara sem ríkisstjórnin eyðir þeim í. Það er auðvitað ekki þannig. Það skiptir máli hvort verið er að eyða peningum í fjárfestingu. Það skiptir máli hvort það er verið að eyða peningum í aðgerðir sem geta einmitt slegið á verðbólgu. Við getum líka hent þessum kjaraviðræðum út um gluggann, eins og þessi ríkisstjórn virðist vera að stefna í að gera, með því að neita að koma til móts við mjög eðlilegar kröfur um að velferðarkerfið hér virki svipað og það gerir á öðrum Norðurlöndum. Vegna þess að hæstv. ráðherra vísaði í að hér væri aðkoma stjórnvalda svo mikil — ja, það er nú t.d. bara þannig á Norðurlöndunum  að það þarf ekki þetta mikla aðkomu vegna þess að það eru bara eðlileg kerfi sem taka utan um fólk og hjálpa því að búa við almennileg lífsskilyrði. Því er ekki fyrir að fara hér. Þess vegna hefur  þurft að fara fram á mjög miklar krónutölu- eða prósentuhækkanir í kjaraviðræðum. Og hvað gerir það? Það keyrir auðvitað upp verðbólguna. Mér er spurn:   Hefur þessi ríkisstjórn einhverja hugmynd um hvernig hún ætlar að taka á verðbólgunni,  einhverja hugmynd um hvernig hún ætlar að koma til móts við verkalýðshreyfinguna? Mér sýnist ekki.


Ræðumaður: Þórhildur Sunna Ævarsdóttir

Virðulegur forseti. Í Silfrinu á mánudaginn sagði hæstv. utanríkisráðherra Bjarni Benediktsson og formaður Sjálfstæðisflokksins eitthvað á þá leið að verkalýðshreyfingin myndi þurfa að slá af kröfum sínum til hins opinbera vegna nauðsynlegra aðgerða ríkisins vegna Grindavíkur. Það má með sanni segja að þessi ummæli hafi hleypt illu blóði í kjaraviðræðurnar en þetta eru kjaraviðræður sem hafa staðið yfir milli svokallaðrar breiðfylkingar og Samtaka atvinnulífsins með því yfirlýsta markmiði að fara fram á hóflegar launahækkanir og með það að markmiði að ná fram lífskjörum á annan hátt með því að lækka vaxtastig og takast á við verðbólgu sem þessi ríkisstjórn þreytist ekki á að tala um að sé sameiginlegt verkefni okkar allra. Hæstv. fjármálaráðherra tók undir þessi orð formannsins í gær og talaði um að ekki væri hægt að nota sömu krónuna tvisvar.

Nú er mér spurn í ljósi þess að nú er búið að vísa þessari deilu til ríkissáttasemjara vegna þess að Samtök atvinnulífsins mættu með lægra tilboð heldur en þau höfðu áður gert til viðsemjenda sinna: Hvert var markmiðið með þessum yfirlýsingum hæstv. fjármálaráðherra og formannsins? Var það að hleypa illu blóði í kjaraviðræður? Var það að stilla verkalýðshreyfingunni og launafólki upp á móti Grindvíkingum og draga úr samkennd samfélagsins með réttmætum kröfum þeirra um bætt lífsskilyrði? Eða var það til að breiða yfir það að það stóð aldrei til af hálfu Sjálfstæðisflokksins að koma til móts við sjálfsagðar og eðlilegar kröfur um að millifærslukerfin okkar séu uppfærð í takt við tímann, í takt við verðlag, vegna þess að það er andstætt hugmyndafræði Sjálfstæðisflokksins?


Ræðumaður: Arndís Anna Kristínardóttir Gunnarsdóttir

Forseti. Ég vil byrja á að þakka hv. þm. Steinunni Þóru Árnadóttur fyrir þessa fyrirspurn. Ég held að flest séu sammála um að þessi mál séu í ákveðnum ólestri. Mig langar því að benda á eina reglu sem ég veit ekki betur en að gildi enn varðandi hlaupahjólin, sem er sú að í rauninni  er óheimilt að vera á hjóli á götunni. Þetta tel ég vera gríðarlega mikinn galla. Ég hef reyndar ekki orðið vör við það að þessu sé framfylgt en hins vegar  held ég að þetta sé eitthvað sem er brýnt að breyta vegna þess að ég er sannfærð um að fólk á rafhlaupahjólum sé miklu hættulegra, bæði sjálfu sér og öðrum, á gangstéttum  en á götum þar sem er  t.d. 30 eða 50 km hámarkshraði. Ég var í Danmörku um daginn og þar er svona hálfgerð samgönguparadís, ég verð að játa það. Þar mega rafhlaupahjólin vera á hjólastígum og á götunni upp að 50 km hámarkshraða.

Mig langaði kannski,  ef mér leyfist að lauma mér inn í fyrirspurn hv. þingmanns, að spyrja hæstv. ráðherra hvort það komi til greina að heimila að rafhjól séu á götunni upp að 50 km hámarkshraða.


Ræðumaður: Gísli Rafn Ólafsson

Virðulegi forseti. Mig langar að byrja á því að þakka fyrirspyrjanda fyrir að vekja athygli á þessu. Það eru nefnilega stríð eða átök í gangi í fjölda landa og fæstum þeirra heyrum við af. Við heyrum endalaust um Úkraínu og Miðausturlönd en sannleikurinn er sá að það eru komin 11 ár síðan stríð braust út í Sýrlandi sem hefur ekki stoppað. Það eru búin að vera átök í Súdan sem við heyrum lítið af og bara í Darfúr-héraði einu dóu á síðasta ári 15.000 manns í þeim átökum. Þetta eru átök sem við þurfum að hugsa um.

Það er líka mikilvægt að við áttum okkur á því, af því að ég veit að hæstv. ráðherra hefur miklar áhyggjur af kostnaði við hælisleitendur, að þessi átök skapa flótta fólks út um allan heim. Skrifstofustjóri Matvæla- og landbúnaðarstofnunar Sameinuðu þjóðanna,  sem hitti utanríkismálanefnd fyrir rúmri viku síðan, nefndi það einmitt að þeirra vinna væri að aukast til muna.


Ræðumaður: Þórhildur Sunna Ævarsdóttir

Virðulegur forseti. Í umræðu um málefni Grindavíkur hér fyrr í vikunni lýsti ég yfir samstöðu og samkennd með Grindvíkingum sem ekki aðeins horfa fram á að missa heimili sín heldur horfa fram á að missa jafnvel samfélag sitt og þau dýrmætu félagslegu tengsl sem fylgja því að búa í og hlúa að samfélagi til lengri tíma. Ég talaði um hversu mikilvægt það væri að gera allt sem í okkar valdi stendur til að varðveita þessi tengsl, til að taka utan um Grindvíkinga, grindvísk börn og aðra sérstaklega viðkvæma hópa sem við berum sérstaka skyldu til að passa vel upp á. Í þessu samhengi fannst mér mikilvægt að vara við þeim aðilum sem nú ríða á vaðið og reyna að stilla Grindvíkingum upp á móti öðrum hópum í samfélaginu okkar, fólki sem vill ala á sundrung frekar en samstöðu, hatri og óþoli frekar en samkennd og samvinnu.

Þessi orð lét ég falla í samhengi af umræðu sem hefur verið að blossa upp varðandi flóttamenn og hvernig þeim á að vera stillt upp gagnvart þeim flóttamönnum sem við höfum nú í eigin landi. En nú hefur keyrt um þverbak þar sem fyrrverandi fjármálaráðherra og núverandi utanríkisráðherra hefur ákveðið að stilla Grindvíkingum upp á móti verkalýðshreyfingunni og segir: Tja, verkalýðshreyfingin verður að sætta sig við það að Grindvíkingar munu sjá til þess að verkalýðshreyfingin fái ekki þær mikilvægu félagslegu umbætur sem hún hefur verið að berjast fyrir. Þetta er nákvæmlega það sem ég var að vara við í ræðu minni um Grindavík. Fólk sem vill ala á sundrung frekar en samstöðu, fólk sem reynir að stilla Grindvíkingum upp á móti öðrum hópum í samfélaginu okkar í pólitískum tilgangi á ekki heima á hinum pólitíska vettvangi.


Ræðumaður: Björn Leví Gunnarsson

Forseti. Með leyfi forseta, segir í frétt á mbl.is: „Líkur eru á því að Seðlabankinn þurfi að hækka stýrivexti ef aðgerðir ríkisstjórnarinnar í Grindavík leiða til mikilla verðhækkana á húsnæði. Þetta er mat hagfræðideildar Landsbankans.“ Ég verð að segja að þetta má ekki gerast, það er einfaldlega þannig. Þetta er í rauninni mjög gott dæmi um það hver hagstjórn ríkisstjórnarinnar á að vera þegar allt kemur til alls. Ef aðgerðir ríkisstjórnarinnar leiða til þess að það verður eitthvert ójafnvægi á húsnæðismarkaði eða í hagkerfinu almennt séð, þá er það líka á ábyrgð ríkisstjórnarinnar að laga það ójafnvægi, ekki með því að henda þeirri ábyrgð bara á Seðlabankann sem þarf þá að bregðast við með stýrivaxtahækkun sem lendir mjög ójafnt í rauninni á landsmönnum, lendir á leigjendum, lendir í matarverði, í verðbólgu og lendir á húsnæðiseigendum vegna íbúðalána og þess háttar. Við verðum að hugsa heildrænt í þessu. Ef ríkisstjórnin er að koma með aðgerðir sem munu valda óróa í hagkerfinu þá á ríkisstjórnin líka að koma með aðgerðir sem jafna það út. Ég held að það sé gott veganesti inn í næstu vikur og þær aðgerðir sem á að leggja til hérna, til að koma til móts við þann vanda sem er í Grindavík. Þá þarf alvarlega að hugsa um hinn helminginn á jöfnunni líka á sama tíma, hvernig á að gera þetta á sanngjarnan hátt þegar allt kemur til alls.


Ræðumaður: Arndís Anna Kristínardóttir Gunnarsdóttir

Forseti. Ég var þess heiðurs aðnjótandi að fá að sitja fund á vegum félags lyfjafræðinga í gærkvöldi um skaðaminnkandi lyfjameðferðir fyrir fólk með fíknivanda. Hér áður fyrr var það viðtekið viðhorf hér á landi og víðar að til þess að fá aðstoð við fíknivanda þurfi fólk fyrst að hætta neyslu. Það er svolítið eins og að segja að þú þurfir að vera  hraustur til að fá heilbrigðisaðstoð. Þegar viðburðurinn var  auglýstur á meðal lyfjafræðinga varð sprenging í eftirsókn. 70 lyfjafræðingar mættu á fundinn og enn fleiri nálguðust hann í gegnum fjarfundabúnað. Sem betur fer bendir margt til þess að orðið hafi viðhorfsbreyting innan heilbrigðiskerfisins  meðal heilbrigðisstarfsfólks. En þeirrar viðhorfsbreytingar er hins vegar enn að bíða úr fílabeinsturninum, viðhorfsbreytingar er enn að bíða þegar kemur að löggjöf og þeim úrræðum sem tryggð eru.

Með leyfi forseta: „Við lyfjafræðingar erum allir af vilja gerðir. Við viljum aðstoða heilbrigðiskerfið og getum gert svo miklu meira.“ Þetta sagði Sigurbjörg Sæunn Guðmundsdóttir, formaður Lyfjafræðingafélags Íslands, í aðdraganda fundarins. Heilbrigðisstarfsfólk sem aðstoðar einstaklinga með fíknivanda á hverjum degi kallar eftir faglegu verklagi og skýrari reglum í tengslum við skaðaminnkun. Lyfjafræðingar kalla eftir því að skaðaminnkandi lyfjameðferðir verði skoðaðar á Íslandi og lyfjafræðingar eru meira en tilbúnir í þá vegferð. Lyfjafræðingar upplifa þörfina hjá skjólstæðingum sínum og finnst þeir vera vannýtt stétt.

Forseti. Úrræðin eru til. Við þurfum ekki að finna upp hjólið. Á fundinum var farið yfir stöðuna í Noregi sem í áratugi hefur verið  betri en hér og þau  komin lengra á veg en við erum í dag. Því miður sýna viðbrögð heilbrigðisráðherra að enn ríkir mikið skilningsleysi. Núverandi kerfi setur heilbrigðisstarfsfólk í þá stöðu að þurfa að velja á milli þess að brjóta lög eða brjóta hippókratesareiðinn.


Ræðumaður: Andrés Ingi Jónsson

Herra forseti. Mig langar að rifja upp fyrir hæstv. ráðherra að umhverfis- og samgöngunefnd þurfti að klára fyrir áramót ansi viðamikið frumvarp um uppfærslu á ETS-kerfinu t.d. Það varð að klárast fyrir áramót ef ekki ætti að setja íslenskan flugiðnað á hliðina eins og stjórnarliðar lýstu því. Það mál kom líka seint til þingsins. Ég ætla bara að biðja hæstv. ráðherra að hætta að benda á stjórnarandstöðuna sem einhverja afsökun fyrir því að mál klárist ekki á þessum tímapunkti. Þetta er samtal sem hæstv. ráðherra þarf að eiga við sitt fólk og sjálfan sig. Hann þarf að eiga samtal við sjálfan sig um að koma með mál tímanlega til þingsins, við framsögumenn mála, sem eru í því tilviki sem við ræðum hér í sama flokki og hæstv. ráðherra, eða bara forystu nefndarinnar. Allt eru þetta stjórnarliðar sem bera ábyrgð á framgangi þeirra mála sem ráðherra gerði betur að hætta að væla undan stjórnarandstöðunni að næðu ekki fram að ganga.


Ræðumaður: Andrés Ingi Jónsson

Herra forseti. Hann kom mér dálítið á óvart þessi lokakafli hjá hæstv. ráðherra þar sem hann fór að tala um annað mál sem er til umfjöllunar í umhverfis- og samgöngunefnd og kvartaði undan því að það hafi ekki verið klárað fyrir jól. Ég velti því fyrir mér hvort þetta sé kannski samtal sem eigi frekar að eiga sér stað inni á þingflokksfundum af því að framsögumaður málsins, Njáll Trausti Friðbertsson, situr nú í sama flokki og hæstv. ráðherra. Málið kom að vísu ekki fyrr en um miðjan nóvember til nefndarinnar og lauk umsagnarferli um mánaðamótin nóvember/desember og sama hversu lítilvægt málið kann að virðast í augum ráðherra þá er ég ekkert viss um að nefndin hafi bara haft tíma til að klára það. Það var annað sem þurfti að ljúka fyrir áramót. Þessar stofnanasameiningar eru ekki jafn háðar þeim dagsetningum, sem endurspeglast t.d. í því að öll málin þrjú áttu að koma til þingsins í október. Það er mælt fyrir þeim í nóvember og núna í janúar og þriðja málið er ókomið.

Tilefni þess að ég bað um andsvar við hæstv. ráðherra var að hann nefndi í framsögu sinni að þetta frumvarp sem við ræðum hér í dag haldist í hendur við frumvarp um Náttúruverndar- og minjastofnun og mig langar að spyrja hæstv. ráðherra, sem sagði að málið væri til umfjöllunar í þingflokkum, hvenær hann reikni með að það líti dagsins ljós, hvort þingflokkar stjórnarflokkanna séu einhverjir kannski með einhverjar efasemdir um það mál, sem kemur nú ekki á óvart í ljósi þess að á síðasta kjörtímabili var systurfrumvarpið um Þjóðgarðastofnun drepið af ríkisstjórnarflokkunum. Mig langar að vita: Hvenær er þess frumvarps að vænta og hvað tefur það?


Ræðumaður: Björn Leví Gunnarsson

Forseti. Hér er talað og fullyrt um orkuskort. Það verður að gera smáathugasemd við það. Það að það sé meiri eftirspurn eftir orku þýðir ekkert endilega að það sé orkuskortur, a.m.k. ekki fyrir alla. Þetta er gríðarlega mikilvægt. Í fyrsta lagi skulum við hafa það algerlega á hreinu að það er skylda stjórnvalda að tryggja heimilum landsins örugga orku á sanngjörnu verði. Í öðru lagi framleiðum við miklu, miklu meira af orku en heimilin þurfa. Það er sem sagt til miklu meira en næg orka fyrir heimilin. Við erum hvergi nálægt því að geta sagt að það sé orkuskortur gagnvart nokkru sem stjórnvöld bera ábyrgð á. Sama á við um grunninnviði landsins. Það er enginn orkuskortur. En hvað með alla hina sem vilja orku? Er það ekki staðan í rauninni, að það eru einhverjir aðrir sem vilja orku og vilja fá hana eins ódýrt og við getum útvegað hana? Þar er vissulega orkuskortur. Sá orkuskortur gerir það að verkum að verð bara hækkar og hækkar. Er það ekki bara gott? Er ekki fínt að við fáum hærra verð fyrir orkuna sem við framleiðum? Þýðir þessi gríðarlega eftirspurn eftir orkunni okkar að hún sé í rauninni bara ódýr fyrir stóriðjuna? Er það ekki bara gott að rukka hærra gjald fyrir gróðastarfsemi með auðlindir okkar? Stjórnvöld eiga að tryggja heimilum orku á sanngjörnu verði. Allir hinir borga fullt verð, takk kærlega fyrir. Enginn afsláttur af orku til stóriðju, enginn afsláttur af orku í rafmyntargröft, ekki einu sinni þar. Sanngjarnt verð til heimila og smærri fyrirtækja.

Svo talað sé aðeins um orkuvandamálið á Vestfjörðum þá er þar vissulega orkuvandamál en það er dreifivandamál, vandamál með dreifingu orkunnar. Í einni af fyrstu nefndunum sem ég sat í þegar ég kom hingað sem varaþingmaður 2014 eða 2015, eitthvað svoleiðis, þá var ég á fundi þar sem Landsnet kom og bókstaflega vældi í stjórnvöldum að koma með áætlun um að byggja upp betra dreifikerfi, sérstaklega einmitt fyrir Vestfirði. Það eru tíu ár síðan og ekkert hefur breyst. Hverjum er það að kenna? Líklega stjórnvöldum sem ráða þessu, sömu stjórnvöldum og eru núna að væla yfir því að það sé orkuskortur. Fáránlegt.


Ræðumaður: Halldóra Mogensen

Forseti. Ég er mjög hugsi yfir þessari umræðu um orkuskort. Við Íslendingar erum ótrúlega auðug þegar kemur að endurnýjanlegri orku. Hér hitum við flest hús með jarðvarma og framleiðum meiri raforku miðað við höfðatölu en nokkurt annað ríki. Þessi endurnýjanlega orka er hins vegar háð þeim skilyrðum að hún byggist á náttúruöflunum þannig að framleiðslugetan sveiflast með náttúrunni. Það er ekki nýtt vandamál, ef vandamál skyldi kalla, heldur er gert ráð fyrir því í samningum orkufyrirtækja við stórnotendur raforku. Ef vatnsaflið dregst saman í kjölfar minni úrkomu þá bitnar það á þeim sem hafa gert samninga um skerðanlega orku.

Orkuskortur er ekki vandamálið, forseti. Vandamálið sem við stöndum frammi fyrir er aukin markaðshyggja í orkumálum. Með yfirvofandi orkuskiptum vilja sífellt fleiri stórnotendur komast á markaðinn og einkafyrirtæki sem framleiða orku vilja bæta við sig viðskiptum en til þess þurfa þau að fá leyfi til að framleiða meiri orku. Í millitíðinni eru þessi fyrirtæki að ofselja raforku og þegar vatnsárið er lélegt eins og núna þá lenda þessi fyrirtæki í vandræðum. Það að eftirspurn eftir raforku sé umfram framboð er ekki tilefni til þess að blása í alla lúðra og öskra um orkuskort. Það væri óskandi að þessi fyrirtæki og helsti talsmaður þeirra, hæstv. orkumálaráðherra, myndu vanda sig meira í umræðunni um orkumál en þess í stað er ýtt undir heimatilbúið neyðarástand í orkumálum, allt í þágu gróðasjónarmiða. Raunverulega neyðarástandið sem við stöndum frammi fyrir, forseti, er vöntun á ráðherra umhverfismála sem stendur vörð um umhverfið og almannahagsmuni og ríkisstjórn sem er annt um heiðarlega umræðu um okkar mikilvægustu innviði og auðlindir.


Ræðumaður: Gísli Rafn Ólafsson

Heyr, heyr.Frú forseti. Við lifum á tímum mikilla átaka í stjórnmálum, ekki bara á milli stjórnar og stjórnarandstöðu heldur einnig innan stjórnarflokkanna. Það er freistandi fyrir okkur í stjórnarandstöðu að gera allt sem í okkar valdi stendur til þess að fella ríkisstjórnina, enda hún fyrir löngu komin á síðasta söludag. Það er líka frest freistandi fyrir ólátabelgina innan stjórnarflokkanna að láta öllum illum látum í von um að ofbjóða hinum flokkunum. Nú er hins vegar ástandið í þjóðfélaginu þannig að það hefur aldrei verið mikilvægara að grafa stríðsaxir og róa bátnum í sömu átt. Við þurfum að sameinast um það sameiginlega markmið okkar sem þjóðar að bregðast við þeim hamförum sem Grindvíkingar hafa orðið fyrir. Í því þverpólitíska samstarfi sem boðað hefur verið til er nauðsynlegt að við skiljum pólitísk átök eftir um leið og umræður um Grindavík byrja. Við þurfum að hlusta á hvert annað og stjórnvöld þurfa að passa að nýta þá þekkingu og reynslu sem finna má innan stjórnarandstöðunnar og þann drifkraft sem ræður ríkjum hjá okkur í minni hlutanum að vinna öll mál tengd Grindavík eins hratt og vel og hægt er. Mikilvægast er þó að sjálfsögðu að við hlustum á Grindvíkinga sjálfa og tryggjum að þau fái frelsi til að velja. Verkefnið fram undan er mikið í sniðum en ef við leggjum öll hönd á plóginn þá getum við sigrast á þeim áskorunum sem í því felst. Það krefst samvinnu þvert á flokka. Það er von mín að þau okkar hér inni sem munu taka þátt í þessu þverpólitíska verkefni sýni Grindvíkingum að þegar neyðin bankar upp á þá stöndum við öll saman.


Ræðumaður: Andrés Ingi Jónsson

Frú forseti. Í gær rauf utanríkisráðherra sögulegt þagnarbindindi þegar hann veitti fyrsta fjölmiðlaviðtal ársins. Tilefnið var hneykslan ráðherrans á mótmælum sem eiga sér stað fyrir utan Alþingi þar sem fólk frá Palestínu er að kalla eftir viðbrögðum og aðgerðum ríkisstjórnarinnar. Í viðtalinu í Silfrinu hafnaði hann því að hann væri að slá nýjan tón í útlendingaandúð enda má það svo sem til sanns vegar færa, ríkisstjórn Katrínar Jakobsdóttur hefur stigið þau skref mörg á kjörtímabilinu. Ríkisstjórnin hefur þrýst í gegn lögum sem draga úr réttindum fólks á flótta, hvort sem það heita útlendingalög eða lög um landamæri, dómsmálaráðherra breytti framkvæmd laganna fram hjá löggjafanum, allt til að draga úr réttindum fólks á flótta, og fleiri frumvörp eru á leiðinni til að gera stöðuna enn verri. Stjórnarflokkarnir eru á harðahlaupum í áttinni frá mannúð. Það breytir því hins vegar ekki að fólkið sem mótmælir utan við Alþingishúsið er ekki að kalla eftir breyttri stefnu heldur einfaldlega því að ríkisstjórnin framkvæmi það sem hún segist hafa ákveðið að gera. Þessu hefði utanríkisráðherra getað áttað sig á ef hann hefði talað við mótmælendur eða lesið eitt af þeim fjölmörgu bréfum sem okkur þingmönnum hafa borist. Mótmælin snúast nefnilega bara um það að utanríkisráðherra framkvæmi ákvarðanir sem ríkisstjórnin er búin að taka. Hér fyrir utan þingið er fólk sem hefur fengið samþykkta umsókn um alþjóðlega vernd. Ættingjar þeirra eru hins vegar fastir í Gaza. Undir sprengjuregni Ísraelshers er búið að samþykkja fjölskyldusameiningu þeirra einstaklinga. Það eina sem vantar er að hæstv. utanríkisráðherra komi nöfnum þeirra ættingja á landamærastöð milli Gaza og Egyptalands. Utanríkisráðherra þarf að senda einn tölvupóst til stjórnvalda erlendis og þarf að sjá til þess að einhver embættismaður taki á móti fólkinu sem íslenska ríkisstjórnin segist ætla að sameina ættingjum sínum hér á landi. Það að hæstv. ráðherra noti tilefnið til þess að grafa undan stöðu flóttafólks er skammarlegt og það að ríkisstjórnin sé ekki löngu búin að bregðast við mótmælunum með því að bjarga fólki í lífshættu er hneykslanlegt.

Forseti minnir hv. þingmann á að gæta að ræðutímanum sem er tvær mínútur í störfum þingsins.


Ræðumaður: Björn Leví Gunnarsson

Forseti. Þegar það er mikið að gera og stór aðkallandi mál fanga hug okkar og hjörtu er líklegra en ekki að við gleymum öllum hinum málunum. Tími okkar og orka þessa dagana hefur farið í náttúruhamfarirnar í Grindavík þó svo að einhverjir ráðherrar hafi agnúast út í fólk sem tjaldar á Austurvelli eða mótmælir hvalveiðum. Staðreyndin er samt sú að það er hægt að gera fleira en eitt í einu. Við réttara sagt verðum að gera margt í einu, svo mörg eru verkefnin. Enn eitt verkefnið birtist landsmönnum í áramótaskaupi síðasta árs þegar Hemmi Gunn birtist á skjánum. Gervigreindartæknin er svo sannarlega komin til að vera. Í grein á Vísi kallar Pétur Eggerz Pétursson hjá Overtune, sem er maðurinn á bak við Hemma Gunn-atriðið í áramótaskaupinu, eftir því að löggjafinn setji upp hanskana því framtíðin sé mætt. Framtíðinni er nefnilega slétt sama um hraðatakmarkanir stjórnmálanna sem drolla með öll verkefni árum saman, henda þeim milli nefnda og starfshópa fram og til baka á meðan hlutirnir eru bara að gerast. Í Bretlandi birtist fölsuð hljóðupptaka af formanni Verkamannaflokksins þar sem hann heyrist skammast út í starfsfólk flokksins annars vegar og hins vegar gagnrýna Liverpool-borg — hvort tveggja skáldað. Hinum megin Atlantshafsins heyrist rödd Biden hvetja kjósendur í New Hampshire til að taka ekki þátt í forvali Demókrataflokksins — skáldað. Tækifærin í tækninni eru gríðarlega spennandi en hætturnar eru það líka. En til þess að bregðast við kallinu hef ég sent frumvarp um gervigreindarfólk og sjálfvirka gagnagreiningu í meðflutningsferli til allra þingmanna með von um jákvæð viðbrögð. Það þarf nefnilega bara að bregðast við. Við eigum ekki að bíða eftir ESB eða starfshópum og nefndum. Við þurfum að gera það skýrt að endurgerð af einstaklingi sem má ætla að sé raunveruleg, hvort sem um er að ræða mynd, myndband, hljóðupptöku eða annað efni, sé óheimil án samþykkis viðkomandi einstaklings eða afkomenda hans ef viðkomandi er látinn. Við þurfum að bregðast við þessu strax.


Ræðumaður: Gísli Rafn Ólafsson

Frú forseti. Mig langar að byrja á því að þakka hæstv. utanríkisráðherra fyrir að koma þessari þingsályktunartillögu hér inn í þingið. Ég held, eins og hv. þm. Diljá Mist Einarsdóttir sagði, að við í utanríkismálanefnd munum taka hana til góðrar yfirferðar. Fríverslunarsamningar eins og þessi eru, eins og stundum er bent á, oft pólitískt mikilvægari heldur en endilega viðskiptalega. Mér skilst reyndar að það sé hægt að fá vín frá Moldóvu núna í Áfengis- og tóbaksverslun ríkisins, því miður ekki í öllum búðum enn þá en ég veit að hv. þingmenn Sjálfstæðisflokksins eru tilbúnir að tala um það. En það er gott að við séum að styðja við ríki sem  hefur þurft að taka á sig stóran hluta af þeim flóttamönnum sem komið hafa frá Úkraínu. Það er líka mikilvægt að við séum að fella niður tolla frá þessum löndum og gera þeim þannig kleift að koma með vörur sínar hingað til lands. Það er eitthvað sem við þurfum að hugsa í víðara samhengi.

Fyrst hæstv. utanríkisráðherra er orðinn duglegur að henda inn fríverslunarsamningum þá langar mig að hvetja hæstv. ráðherra til að endilega koma með alvörufríverslun við Úkraínu aftur eins og við gerðum fyrsta árið eftir að stríðið braust út og finna samstöðu í sínum flokk á bak við það að við höldum áfram að styðja við bakið á Úkraínumönnum, sérstaklega nú þegar við vitum að athyglin er farin að beinast að öðrum vígstöðvum þegar kemur að stuðningi við Úkraínu.


Ræðumaður: Gísli Rafn Ólafsson

Frú forseti. Ég þakka hæstv. háskóla-, iðnaðar- og nýsköpunarráðherra enn og aftur fyrir að leggja fram þetta frumvarp. Það hefur kannski ekki farið fram hjá mörgum að við í Pírötum eru mjög mikið fyrir gagnsæi, það er eitt af okkar grunngildum og sést kannski best í því hversu duglegir við Píratar erum í að senda fyrirspurnir til hinna og þessara ráðherra. Oft erum við að biðja um gögn sem ættu að vera aðgengileg og opin og ætti að vera auðvelt fyrir okkur að finna. En því miður er það oft þannig að gögnin eru ekki aðgengileg og kannski stundum í einhverjum skýrslum sem hægt er að ná í á PDF-formi en ekki er hægt að fara dýpra ofan í þau og átta sig á því t.d. hvernig hlutirnir eru ef ég horfi á þá frá annarri hlið. Þetta var einmitt hlutur sem Alþjóðabankinn uppgötvaði fyrir einum tólf árum síðan. Þeir voru mikið í því að borga fyrir úttektir á stöðu landa þegar kom að náttúruhamförum. Það voru búnar til þessar fínu skýrslur, t.d. kom út fín skýrsla nú í haust um hættur á Reykjanesi, hvar væri hætta á gosi og hvar væri hætta á hraunrennsli o.s.frv. En gallinn við svona skýrslur eru að við fáum bara textann og svo kannski einhverjar myndir, einhver gröf. En ef við erum sérfræðingar á þessu sviði og viljum kannski skoða gögnin sem liggja bak við þessi gröf þá eru þau aldrei aðgengileg. Og það sem verra var, eins og menn komust að, var að oft týndust þessi gögn. Það var fenginn einhver verktaki til að skrifa einhverja skýrslu en svo þegar hann var búinn að skrifa skýrsluna þá afhenti hann fallega PDF-skýrslu sem fór síðan á vef Alþjóðabankans en gögnin dóu þegar fartölva viðkomandi dó og enginn hafði eintak af þeim. Þannig að þetta er líka spurning um að gögnin séu til einhvers staðar þar sem hægt er að komast að þeim og hægt að vinna með þau.

Í mínu fyrra starfi í hamförunum komumst við líka að þessu í hvert skipti sem við komum inn í nýtt land. Við spurðum: Hver er staðsetning alla skóla og hvað eru mörg börn í hverjum skóla? Mikilvægur hluti til að geta vitað hvar Barnahjálp Sameinuðu þjóðanna og Barnaheill og fleiri ættu að vinna í því að byrja að kenna börnum, kannski í tjaldbúðum eða einhverju slíku. Nei, þau gögn voru heldur ekki til. Þau voru ekki aðgengileg. Þetta leiddi til þess að það var farið í þá vinnu víðs vegar um heim að safna þessum gögnum. Mig langar að benda hæstv. ráðherra á vinnu sem var gerð undir stjórn samræmingarmiðstöðvar Sameinuðu þjóðanna vegna þess að þar var líka ákveðið, gagnvart hinum ýmsu gagnasöfnum, hvaða upplýsingar ætti að gera aðgengilegar. Þetta er allt undir því sem heitir á ensku, með leyfi forseta, „Humanitarian Data Exchange“ eða mannúðargagnagáttin á íslensku. Þar er hægt að sjá hvernig ýmsum gögnum, sem er mikilvægt að hafa aðgengileg, hefur verið safnað.

Þegar kemur að því að opna gögn þá fékk ég, áður en ég ákvað að bjóða mig fram til þings, djúpa innsýn í það hvernig fjármálaráðuneytið horfði á opin gögn í nokkrum viðtölum við það árið 2021. Það var virkilega sorglegt í mínum huga hversu lítill skilningur var á því að gera gögn aðgengileg. Hæstv. ráðherra nefndi hér áðan opna reikninga. Já, þeir voru ekki alveg tilbúnir að setja reikninga inn vegna þess að það var svo flókið hvernig átti að losna t.d. við símanúmerin á símareikningum þannig að það væri ekki hægt að sjá í hverja viðkomandi hringdi. Það er mjög auðvelt, mjög lítið mál að sjálfvirknivæða þetta. En nei, það voru allar afsakanir notaðar til þess að safna gögnunum ekki. Það að gera þau aðgengileg öðrum var heldur ekki eitthvað sem var mikill skilningur á.

Ef við tölum um rannsóknargögnin þá langar mig bara að taka undir það sem hv. þm. Magnús Skjöld Magnússon sagði — vantar ekki eitt nafn þarna inn? Það skiptir ekki öllu máli, ég verð kannski ávíttur af forseta fyrir að gleyma millinafni. Hv. þingmaður nefndi hér áðan kynjagreiningu á gögnum. Þetta er einmitt mjög mikilvægt þegar þú ert að afpersónugera gögn, að það sé enn þá hægt að greina gögn eftir kyni en ekki bara kyni heldur líka eftir aldri, jafnvel eftir búsetu, a.m.k. einhverju af þessu. Ég myndi mæla með því að þarna yrði fræðasamfélagið tekið með í umræðunni til að segja okkur hvernig við eigum að gera gögnin aðgengileg þannig að þau séu enn þá verðmæt fyrir þá sem eru að gera rannsóknir en séu að sama skapi ekki þannig að hægt sé að rekja þau þannig að þessi gögn séu t.d. gögnin um hv. þm. Diljá Mist Einarsdóttur sem situr hér. Við þurfum að fara þarna milliveg og gera það á góðan máta.

Í lokin langar mig að tala um rannsóknargögn. Það hefur sýnt sig að það að veita aðgang að gögnum, landfræðilegum gögnum, náttúrufræðilegum gögnum, gögnum um veður, jarðskjálfta o.fl., er gjörsamlega að umbreyta mörgum af þeim sviðum sem við höfum í dag. Mig langaði bara að taka eitt dæmi. Í Bandaríkjunum voru veðurgögn gerð aðgengileg, bæði veðurspárnar en líka allar veðurmælingarnar. Sitt í hvoru lagi tóku bæði Google og Microsoft, ásamt sitthvorum háskólanum, þeir voru að sjálfsögðu að keppa, þessi gögn og notuðu gervigreind til að skoða veðurgögn 50 ár aftur í tímann og nýttu gervigreindina til þess að búa til veðurspár. Það var mjög athyglisvert. Fyrir þá sem ekki vita þá tekur oftast nokkra klukkutíma að gera veðurspá og þær duga þá aðeins í ákveðinn langan tíma fram í tímann og til þess þarf að nota mjög öflugar tölvur. Ein slík er einmitt hérna upp á Veðurstofu í samvinnu við, held ég, dönsku veðurstofuna. En það sem gervigreindarspárnar gerðu var að þær voru 90% fljótari að reikna og voru 70% betri í nákvæmni. Þarna erum við allt í einu að taka eitthvað og breyta því sem hafði lítið breyst þannig lagað séð, í mörg ár. Þess skal getið að núverandi útreikningar á veðri eru skrifaðir í forritunarmálinu Fortran sem lítið hefur verið notað síðastliðin 30–35 ár þannig að það kann enginn að umskrifa þetta, af því að það eru einfaldlega of fáir sem kunna að forrita þetta. En þarna var bara allt í einu kominn glænýr heimur af því að gögnin voru gerð aðgengileg.

Þetta er eitthvað sem við þurfum að hugsa um. Hvað gerist t.d. ef við tökum öll jarðskjálftagögn sem til eru á Íslandi undanfarin ár, 50 ár, og skoðum þau með gervigreind? Hver veit, kannski fáum við eitthvað út úr því sem okkur hefði aldrei dottið í hug. En til þess þurfum við að opna aðgengi að þessum gögnum. Og þó svo að ég sé mjög sáttur við þetta frumvarp þá vona ég að hæstv. ráðherrar leggi í þá vinnu að opna aðgengi að gögnunum, bæði innan úr ráðuneytunum sínum og ekki síður innan þeirra stofnana sem undir þá heyra.


Ræðumaður: Gísli Rafn Ólafsson

Frú forseti. Ég þakka hæstv. háskóla-, iðnaðar- og nýsköpunarráðherra fyrir svarið og ánægjulegt að heyra að hún muni þrýsta á það að rannsóknargögn verði gerð aðgengileg fyrir frumkvöðla og aðra. Mig langaði í seinna andsvarinu að spyrja aðeins út í það, ekki endilega hvað stofnanir hins opinbera séu duglegar að gera gögn aðgengileg heldur ríkið sjálft. Hæstv. ráðherra nefndi hér áðan opingogn.is og sannleikurinn er sá að þar inni er bara varla neitt af gögnum nema frá Reykjavíkurborg. Ef ég vil hins vegar vita eitthvað um einhverja hluti hjá ríkinu þá eru ansi fá gagnasöfn þarna inni. Ég hef talað við aðila sem t.d. hafa sagt: Hvernig væri nú t.d. að fjárútgjöld ríkisins, ópersónumerkt, væru gerð aðgengileg? Þá gæti kannski einhver frumkvöðullinn eða vísindamaðurinn komið og sagt okkur hvernig við gætum sparað heilmikið í ríkisrekstrinum og hvar við gætum fjárfest á góðan máta. En nei, þessi gögn eru ekki aðgengileg, það er varla að fjárlagafrumvarpið sé einu sinni aðgengilegt, það er bara á pappírsformi. Þessu þurfum við öllu að breyta og þess vegna langar mig að heyra frá hæstv. ráðherra hvort hún telji að ríkið sjálft og þá ráðuneytin sérstaklega muni verða duglegri við það að gera gögnin sem þau vinna með og þau búa til aðgengileg.


Ræðumaður: Gísli Rafn Ólafsson

Frú forseti. Ég þakka hæstv. háskóla-, iðnaðar- og nýsköpunarráðherra fyrir að leggja fram þetta frumvarp. Ég hef einmitt fylgst með Evrópureglugerðinni eftir því sem hún hefur verið að koma inn í gegnum þingið og í gegnum allar nefndir og ánægjulegt að frumvarpið sé nú fram komið. Mig langaði í fyrra andsvari mínu að spyrja aðeins dýpra út í það sem bætt er við lögin í 4. gr. frumvarpsins, sem fjallar um rannsóknargögn. Eins og hæstv. ráðherra benti á þá geta rannsóknargögn nýst mjög vel, t.d. þegar kemur að hlutum eins og náttúruhamförum, veðri og fleira slíku. Það er mjög athyglisvert að horfa ekki innan Evrópusambandsins heldur til Bandaríkjanna t.d. þar sem sett voru lög svipuð og þessi, um það að ef rannsóknargögn eru að hluta eða öllu leyti fjármögnuð af hinu opinbera þá verða þau að vera aðgengileg endurgjaldslaust. Þegar bæði veðurgögn og jarðskjálftagögn t.d. voru gerð svona aðgengileg í Bandaríkjunum þá jukust rannsóknir og nýsköpun á þessu sviði til muna. Áður fyrr þurftu menn að rukka fyrir þetta. Hér á Íslandi hefur það hins vegar verið þannig að Veðurstofan hefur verið dálítið treg stundum við að láta þessi veðurgögn og jarðskjálftagögn af hendi. Ég spyr því hæstv. ráðherra hvort hún telji að með samþykkt þessa frumvarps muni þessi gögn verða aðgengileg öllum þeim sem vilja stunda nýsköpun eða framkvæma rannsóknir á þessum sviðum.


Ræðumaður: Gísli Rafn Ólafsson

Frú forseti. Það má segja að þetta frumvarp skiptist í tvo hluta. Annars vegar er það um að prófgráðurnar séu færðar til samræmis við það sem gengur og gerist í Evrópu og er það að sjálfsögðu af hinu góða. Þó svo að ég viti að það falli ekki undir hæstv. háskóla-, iðnaðar- og nýsköpunarráðherra þá þurfum við líka að aðlaga það hver inntökuskilyrðin eru. Fólk sem kemur frá Bandaríkjunum með „high school diploma“ kemst t.d. inn í Háskólann í Reykjavík en ekki Háskóla Íslands. Þetta er, myndi ég segja, hafandi átt þó nokkur börn sem hafa klárað „high school diploma“ í Bandaríkjunum, jafnvel meira nám en það sem við kennum á menntaskólastigi í dag, þannig að þetta er eitthvað sem ætti að skoða.

Mig langaði að tala aðeins um örnámið og sveigjanlegt nám. Það er nefnilega þannig í dag að námið sem við erum með í boði almennt í skólakerfinu, sérstaklega á háskólastigi, er voðalega fast enn þá í sömu mynd og það var fyrir 50, 100 árum síðan. Það byggir allt á því að þú sért að fara að læra einn hlut sem þú ætlar síðan að vinna við restina af lífinu. Þú verður lögfræðingur eða læknir eða bókmenntafræðingur. Það er reyndar þannig í dag að t.d. í leiðsögumannanáminu í Menntaskólanum í Kópavogi eru ansi margir lögfræðingar og verkfræðingar sem uppgötvuðu að þetta var einfaldlega ekki það sem þá langaði að vinna við þótt þeir kláruðu fimm, sex eða sjö ár í námi. Það segir okkur svolítið að við þurfum að geta fengið að púsla saman og prófa okkur áfram í lífinu en það segir líka að það að hafa mjög breiða þekkingu á mörgum sviðum getur jafnvel verið mun verðmætara heldur en að vera með doktorsgráðu í einu fagi. Hvað ef ég tæki 450 einingar í örnámskeiðum og fengi doktorspróf í staðinn. Já, ég væri ekki sérfræðingur í einum hlut, og kannski allt of mikill sérfræðingur í einum hlut, heldur gæti ég verið sérfræðingur í hundrað hlutum. Kannski læri ég meira af því. Kannski get ég skilað meiru til samfélagsins með svoleiðis bakgrunn.

Ég held að við þurfum einmitt að fara að hugsa út í það að það samfélag sem við búum við í dag er að breytast mjög hratt. Þess vegna er mikilvægt að jafnvel þessar prófgráður sem við erum að endurskipuleggja hér í dag séu svolítið endurhugsaðar, þ.e. hvað liggur á bak við bakkalárpróf. Þegar ég fór í mitt bakkalárnám þá bauðst mér ekki að blanda saman tveimur mismunandi fræðasviðum hér á Íslandi. Mig langaði að blanda saman efnafræði og tölvunarfræði. Það var ekki hægt. Mér stóð til boða að taka 90 eininga nám í tölvunarfræði eða 90 eininga nám í efnafræði. En ég skipti úr Háskóla Íslands yfir í Kaupmannahafnarháskóla af því að þar gat ég tekið bakkalárgráðu í báðum greinum og í rauninni tók ég sirka 50 einingar í hvoru — nú eru þetta orðnar 180 einingar, það voru 50 einingar þá —  ég tók sirka 100 einingar í hvoru. Það var hreinlega ekki í boði þá. Ef maður horfir til útlanda þá er byrjað að bjóða miklu meira upp á sveigjanleika í því hvernig þú byggir upp þessar gráður. Þess vegna spurði ég einmitt hæstv. ráðherra hér áðan hvort við gætum t.d. ekki fengið bakkalárpróf eða jafnvel meistarapróf sem samanstæði aðallega af örnámi.

Ég held að við þurfum að fara að hugsa til þess að við þurfum fólk sem kann á ýmislegt — tökum eitthvert dæmi, fólk sem skilur heilbrigðiskerfið af því að það hefur tekið örnámskeið í lýðheilsu og því hvernig heilbrigðiskerfið virkar og er kannski síðan með örnám í gagnameðhöndlun eða eins og það heitir, með leyfi forseta, „data science“, í stað þess að í dag þarftu að taka gráðu tengda heilbrigðismálunum og kannski fá einn áfanga um gagnameðhöndlun. Allt eru þetta leiðir sem við þurfum að hætta að vera föst í, föst í því að svona erum við búin að gera þetta síðastliðin 100 ár.

Við Íslendingar höfum sérstaklega gott tækifæri vegna þess hvað við erum lítil, vegna þess hvað við eigum í rauninni sveigjanlega og góða háskóla ef þeir vilja. Við höfum séð að sumir háskólarnir hafa verið mjög duglegir við að byrja að bjóða upp á nýtt og öðruvísi nám. Sjálfur hef ég komið að því einmitt, eins og hv. þingmaður nefndi hér áðan, að kenna í slíku námi. Það er einmitt mjög gaman að geta tekið sína reynslu og sett hana inn í eitthvert nám sem er ekki fastmótað og þannig að þú þarft endilega að vera með meistaragráðu eða bakkalárgráðu fyrir að hafa tekið akkúrat þetta nám, heldur er þetta nám sem t.d. nýtist þér á vinnumarkaðnum, nú eða jafnvel kannski einhver sem er á leiðinni í að verða doktor í einhverjum vísindum langar einmitt að taka og fara í örnámskeið um hvernig forritun virkar eða örnámskeið um hvernig Afríka er, saga Afríku. Þetta eru allt saman hlutir sem við þurfum að fara að hugsa um hvernig við getum púslað saman.

Það er því miður enn þá í dag allt of lítill sveigjanleiki í því námi sem er í boði. Ég veit að hæstv. ráðherra getur ekki krafið háskólana um hvað þeir kenna en hæstv. ráðherra hefur sýnt að hún kann að nota ýmsa hvata til að fá þá til einmitt að hugsa víðar og betur. Ég held að við værum öll dugleg að styðja slíkt.


Ræðumaður: Gísli Rafn Ólafsson

Frú forseti. Ég þakka hæstv. háskóla-, iðnaðar- og nýsköpunarráðherra fyrir gott svar. Í seinna andsvari mínu langar mig að spyrja hæstv. ráðherra aðeins meira út í örnámið. Eins og hæstv. ráðherra benti á er örnám orðið mjög algeng leið erlendis til að búa til frekari leiðir til að læra hluti, bæði praktíska og ópraktíska. En það er tvennt varðandi þetta. Annars vegar: Hvernig getum við tryggt það að örnám sé ekki bara það sem atvinnuvegirnir eru að krefjast akkúrat núna, eins og t.d. að verða gagnasérfræðingur eða eitthvað slíkt, heldur líka að maður geti tekið örnám í mannfræði eða einhverju sem er kannski ekki alveg eins beintengt atvinnuvegunum núna? Og hinn parturinn af þessu: Hvernig sér hæstv. ráðherra fyrir sér að háskólar geri námið meira sveigjanlegt en það hefur verið með því að leyfa fólki að púsla saman örgráðum upp í t.d. bakkalárpróf eða meistarapróf? Eins og þetta er í dag eru mjög fastar skorður á því hvað þú þarft að taka. Þú þarft að taka ákveðið mikið á einhverju sviði en svo er oft heilmikið um valeiningar. Sér hæstv. ráðherra fyrir sér að þetta örnám geti púslast saman? Það gæti aukið sveigjanleika fólks til að ná sér í háskólagráðu án þess kannski að þurfa að ákveða: Ég ætla að verða mannfræðingur eða ég ætla að verða tölvunarfræðingur.


Ræðumaður: Gísli Rafn Ólafsson

Frú forseti. Ég þakka hæstv. háskóla-, iðnaðar- og nýsköpunarráðherra fyrir góða framsögu. Nokkur atriði sem mig langaði að spyrjast fyrir um varðandi það hvernig þetta er hugsað. Nú er það skilningur minn að einhverjir þeir sem hafa tekið diplómapróf eða viðbótarpróf á meistarastigi eins og það var skilgreint áður, sem 30 einingar, hafi lent í því þegar þeir koma erlendis eða eru t.d. sækja um störf erlendis eða eitthvað slíkt eða háskóla að þá sé það ekki tekið sem gilt vegna þess að það eru einungis 30 einingar en ekki 60. Nú hafa þessir aðilar fengið útgefið vottorð eða diplómu um það að þeir hafi lokið þessu námi, hafa jafnvel til viðbótar því lokið 30 einingum. Er hugsunin sú að þeir sem t.d. höfðu áður lokið 30 eininga viðbótarprófi á meistarastigi, ég hef t.d. gert það sjálfur, en fá það ekki metið, geti í rauninni fengið það endurmetið upp í nýja viðbótarprófið á meistarastigi sem er 60 einingar, þegar viðkomandi hefur lokið þeim 60 einingum? Þetta var fyrsta spurningin.


Ræðumaður: Þórhildur Sunna Ævarsdóttir

Virðulegi forseti. Ég þakka hæstv. ráðherra fyrir góð viðbrögð við þessari fyrirspurn minni og að hann ætli að grennslast fyrir um þetta. Svo að ég sé alveg nákvæm þá er verið að vísa í þetta leigutorg og að þar séu engar eignir sem gera ráð fyrir hjólastólaaðgengi. En úr því að hæstv. félagsmálaráðherra, sem er vel, vísaði í að hann hefði tryggt að fötluðu fólki hefði verið komið fyrir þá tel ég ótrúlega mikilvægt að minna á mikilvægi þess að fatlað fólk hafi sjálfsákvörðunarrétt um hvar það býr, að það geti verið í nánd við sína nánustu. Eins og við komum inn á og eins og ég kom inn á þegar ég var að ræða um stöðuna í Grindavík er svo ótrúlega mikilvægt að hafa samfélagið í kringum sig, þessar tengingar og þetta samstarf. Ég held að sér í lagi sé það mikilvægt fyrir fólk sem hefur einhverjar stuðningsþarfir að hafa aðgengi að sínum nánustu. Núna þegar fólk er komið vítt og breitt þarf að tryggja það til framtíðar að fólk hafi val um búsetu og form á búsetu. Til þess þarf aðeins meira en að sveitarfélögin taki einungis ábyrgð á því. Það þarf smáframtíðarsýn í því og einhvers konar sýn um hvernig er hægt að tryggja það gagnvart þessum hópi.


Ræðumaður: Þórhildur Sunna Ævarsdóttir

Virðulegur forseti. Eins og ég kom inn á í ræðu minni áðan um stöðuna í Grindavík og málefni Grindvíkinga þá tel ég sérstaklega mikilvægt að ganga á eftir því að vel sé tekið utan um sérlega viðkvæma hópa í Grindavík. Til þess að ræða um einn slíkan hóp þá finnst mér mjög mikilvægt að draga það fram að við erum nýkomin út úr ákveðnu almannavarnaneyðarástandi, Covid-ástandi, þar sem það var skiljanlega og eðlilega gagnrýnt hversu lítið stjórnvöld höfðu hugsað út í sérstakar aðstæður fatlaðs fólks þegar kom að sóttvarnaaðgerðum og öðrum viðbrögðum stjórnvalda við heimsfaraldri, hversu illa undirbúin stjórnvöld voru til að sinna þörfum þessa hóps.

Samningur Sameinuðu þjóðanna um réttindi fatlaðs fólks setur sérstakar skyldur á herðar íslenskra stjórnvalda gagnvart því að tryggja aðbúnað fatlaðs fólks í neyðarástandi. 11. gr. samningsins er mjög skýr með þessar skyldur stjórnvalda. Þess vegna var mér brugðið þegar ég heyrði af því á fundi með Grindvíkingum að það húsnæði sem boðið hefur verið upp á hefur ekki verið við hæfi t.d. fyrir fólk sem þarfnast hjólastólaaðgengis. Ég vil því spyrja hæstv. félags- og vinnumarkaðsráðherra: Hvaða aðgerðaáætlun er í gangi gagnvart þessum hópi innan Grindavíkur? Hvaða aðgerða hefur verið gripið til til þess að styðja við fatlaða einstaklinga innan Grindavíkur og tryggja að þau fái þá þjónustu og þau úrræði sem þau þurfa á að halda á meðan þau eru utan Grindavíkur? Stendur ekki til að bæta úr húsnæðismálum Grindvíkinga sem þurfa á hjólastólaaðgengi eða annarri þjónustu að halda sem allra fyrst?


Ræðumaður: Gísli Rafn Ólafsson

Frú forseti. Óvissa skapast þegar fólk hefur of litlar upplýsingar um atburð og afleiðingar hans á líf þeirra. Sú óvissa gerir það að verkum að það er erfitt að skipuleggja eða spá fyrir um framtíðina. Þegar óvissa er til staðar magnast upp mikil streita. Flest erum við vanaföst og viljum hafa hlutina eins og þeir hafa alltaf verið og þegar atburðir gerast í kringum okkur sem við höfum litla eða enga stjórn á skapast ávallt mikil óvissa. Á mínum 20 ára ferli við að bregðast við náttúruhamförum víða um heim hef ég ítrekað upplifað það hvernig óvissan getur lamað heilu samfélögin. En ég hef líka upplifað það hvernig sú óvissa hverfur þegar erfiðar ákvarðanir eru loks teknar. Þá fyrst getur fólk farið að byggja líf sitt upp á nýtt. Óvissa er mjög lamandi, sér í lagi þegar hún snýr að grunnþörfum eins og húsnæði, framfærslu eða líðan barnanna okkar. Þú getur ekki tekið ákvarðanir nema í stuttan tíma í senn. Þú sættir þig við aðstæður ef þú veist að þær vara kannski bara í einhverjar vikur. En ef þér er sagt að þær aðstæður muni vara lengur en ekki hversu lengi þá geturðu ekki skipulagt framtíðina.

Þó svo að ekkert okkar geti sett sig í spor Grindvíkinga þá höfum við eflaust öll einhvern tímann á lífsleiðinni upplifað það hvernig óvissan lamar okkur. Við þekkjum það líka flest hvað lífið varð miklu betra um leið og óvissan hvarf. Það er því eitt það mikilvægasta sem hægt er að gera akkúrat núna fyrir Grindvíkinga, að fara í aðgerðir sem draga úr eða fjarlægja með öllu þá óvissu sem þeir standa frammi fyrir.

Vísindamenn treysta sér ekki til þess að áætla hversu langur tími þarf að líða þar til öruggt verður aftur að búa í Grindavík. Við höfum séð, t.d. í tengslum við eldgosið í Fagradalsfjalli, að allt að ár getur liðið á milli atburða. Það væri því ekkert fjarri lagi að segja að eftir að vísindamenn telja að kvikusöfnun og landrisi sé lokið þurfi að líða eitt ár áður en við getum sagt að atburðunum í nágrenni Grindavíkur sé lokið. Þær viðgerðir á innviðum sem farið er í áður en atburðunum er lokið getur verið töpuðu vinna og þarf þess vegna að einblína á aðgerðir sem vernda verðmæti. Það hefur einnig komið fram að það muni taka sex til níu mánuði að laga alla innviði. Við getum því reiknað með því að það taki allt að eitt og hálft eða tvö ár áður en mögulegt verður fyrir fólk að flytja aftur í bæinn. Það eitt að ákveða að ekki verði flutt þarna inn næstu tvö árin er mjög erfið ákvörðun en hún hjálpar til við að draga úr þeirri óvissu sem er til staðar. Hún breytir líka algerlega þeirri sviðsmynd sem ríkið hefur sett upp um stuðning við íbúa Grindavíkur. Í stað skammtímalausna þarf að setja fókusinn á aðgerðir sem duga til a.m.k. tveggja ára.

Það er sorglegt að heyra að nú, átta dögum eftir að hraun rann inn í Grindavík, þurfi Grindvíkingar áfram að bíða í óvissu, í þrjár til fjórar vikur í viðbót, eftir því að alvörutillögur komi frá ríkisstjórninni. Og þó svo að það sé ánægjulegt að fara eigi í þverpólitískt samstarf um lausnir í samráði við Grindvíkinga þá hefði það samstarf hins vegar átt að vera löngu, löngu byrjað. Þannig hefði verið hægt að kynna lausnir í dag en ekki bíða með þær fram í miðjan febrúar. Það liggur nú á okkur sem hér sitjum að vinna hratt og vel saman í því að eyða óvissu Grindvíkinga, ekki um miðjan febrúar heldur í síðasta lagi í lok þessa mánaðar.


Ræðumaður: Þórhildur Sunna Ævarsdóttir

Forseti. Ég vil byrja á því að lýsa aftur yfir samstöðu og samkennd með Grindvíkingum sem ekki aðeins horfa fram á að missa heimili sín heldur horfa fram á að missa jafnvel samfélag sitt og þau dýrmætu félagslegu tengsl sem fylgja því að búa í og hlúa að samfélagi til lengri tíma. Nú er staðan sú að Grindvíkingar eru dreifðir yfir rúmlega 30 sveitarfélög og grindvísk börn eru dreifð yfir rúmlega 60 skóla. Unglingar eru að flosna upp úr námi og hætta í íþróttum. Samkennd, tengsl og traust eru límið sem heldur samfélaginu saman. Mannveran er félagsvera. Við erum hópdýr, við erum tegund sem þróaðist til að vinna saman og við erum sterkust þegar við erum sameinuð. Þannig líður okkur vel. Það er því gríðarlega mikilvægt að gera allt sem í okkar valdi stendur til að varðveita þessi tengsl, til að taka utan um Grindvíkinga, grindvísk börn og aðra sérstaklega viðkvæma hópa sem við berum sérstaka skyldu til þess að passa vel upp á.

Ég vil í þessu sambandi taka fram strax í upphafi að við munum leggja sérstaka áherslu á að tryggja aðgengi fatlaðs fólks að viðunandi húsnæði sem því miður hefur vantað upp á í viðbrögðum hingað til. Þá munum við enn fremur gæta sérstaklega að öðrum viðkvæmum hópum eins og eldra fólki, börnum og fólki af erlendum uppruna. Ég veit að við getum gert betur og að allir hér inni vilja gera betur í þeim efnum. Í þessu samhengi er mikilvægt að vara við þeim aðilum sem nú ryðjast fram á völlinn og reyna að stilla Grindvíkingum upp á móti öðrum hópum í samfélaginu okkar, fólki sem vill ala á sundrung frekar en samstöðu, hatri frekar en samkennd og samvinnu.

Forseti. Það er mikils virði að forystufólk allra flokka hefur sameinast um að vinna saman að vandaðri útfærslu á því hvernig skera eigi Grindvíkinga úr snörunni, eins og Bryndís Gunnlaugsdóttur komst að orði á íbúafundi Grindvíkinga um daginn. Það er mikilvægt að það er full samstaða um að Grindvíkingar öðlist fjárhagslegt frelsi til að koma undir sig fótunum á nýjum stað en það er líka mjög mikilvægt að það sé ekki aðeins samstaða hér á þessum stað heldur að Grindvíkingar allir fái að hafa eitthvað um útfærsluna og framkvæmdina að segja. Það er líka mikilvægt að muna að það er ekki til ein lausn fyrir alla og því verðum við að sýna sveigjanleika og koma til móts við þarfir hvers og eins. Sjálf hefði ég viljað eiga þetta samtal, þetta samráð og þetta samstarf, sem nú er farið af stað við ríkisstjórnina, fyrr. Ég fagna því engu að síður að nú liggi fyrir að ríkið taki á sig óvissuna, taki á sig tjónið. Nú þurfum við bara að ákveða útfærsluna á því sem allra fyrst. Sjálfri þykir mér vænt um þjóðfundi og þjóðfundarfyrirkomulag og velti því upp hvort ekki mætti skipuleggja slíkan fund fyrir Grindvíkinga. Þannig gætum við öll unnið saman að lausn til framtíðar.


Ræðumaður: Andrés Ingi Jónsson

Herra forseti. Það var góð ákvörðun hjá ríkisstjórn Íslands á sínum tíma að gerast fullur og óskoraður aðili að ETS-kerfinu vegna þess að mér er til efs að stjórnvöldum hefði nokkurn tímann dottið í hug að skora ein síns liðs á hólm þau hagsmunaöfl sem kerfið nær utan um. Álverin á Íslandi hafa einfaldlega of mikil ítök til að greiðslubótareglu umhverfisréttarins hefði verið beitt á þau nema vegna þess að íslensk stjórnvöld höfðu stuðning af samevrópsku regluverki. Nú er verið að uppfæra það regluverk í betri átt, aukinn metnaður og útvíkkað gildissvið. Þetta frumvarp er fyrsta skrefið í því og við fáum fleiri frumvörp síðar í vetur. Eins og ég lýsti í atkvæðaskýringu við 2. umræðu þá óttast ég að hér sé ekki nógu vel búið um hluti sem snerta útfærsluna. Ég óttast að samræmi við önnur lagaákvæði sé ekki nógu gott, þannig að við í þingflokki Pírata treystum okkur ekki til að styðja þetta frumvarp þó að við elskum ETS-kerfið — ekki misskilja mig með það.


Ræðumaður: Andrés Ingi Jónsson

Forseti verður að biðja hv. þingmenn og hæstv. ráðherra að hafa aðeins hljóð í salnum. Það er svolítið mikill kliður hjá fólki.


Ræðumaður: Björn Leví Gunnarsson

Forseti. Áskoranirnar eru margar. Fyrir utan þær augljósu vegna náttúruhamfara þá er enn álag í heilbrigðiskerfinu. Menntakerfið á við aukinn vanda að etja, ekkert hreyfist í loftslagsmálum og fátækt fólk þarf enn að bíða eftir réttlæti. Við þurfum að gera betur. Við þurfum að tryggja sjálfbærni, gagnsæi og öryggi fólks, samfélags og jarðar. Það þarf að skilgreina grunnframfærslu til að útrýma fátækt. Það þarf að byggja fleiri íbúðir. Þannig styrkjum við grundvöll hagkerfisins og náum sjálfbærni og stöðugleika. Þessi fjárlög eru að gera eitthvað allt annað. Þau eru hlutlaus gagnvart verðbólgunni í besta falli og neikvæð fyrir velferðarkerfið. Samfélagslega öryggisnetið heldur ekki í við verðbólgu eða launaþróun. Aðhaldið lendir því á viðkvæmum hópum sem verða bara að herða ólina enn meira en áður. Ríkisstjórnin segist vera að ná árangri en fjárlög segja annað — aftur.


Ræðumaður: Björn Leví Gunnarsson

Forseti. Svona ljúkum við í rauninni fjárlögum 2023. En með leyfi forseta var markmið fjárlaga 2023 að ,,styðja við heimilin í landinu, vinna gegn verðbólgu og byggja upp styrk ríkissjóðs á ný“, samkvæmt flutningsræðu fjármálaráðherra hérna fyrir einu og hálfu ári síðan. Það má með sanni segja að það sé ekki búið að vinna að og byggja upp heimilin á ný. Ráðstöfunartekjur hafa fallið núna fimm ársfjórðunga í röð, verðbólgan er hærri en búist var við og styrkur ríkissjóðs — við erum enn þá að borga heilan helvítis helling í vexti, bara afsakið orðbragðið, en þetta er staðan þannig að það má með sanni segja að ekkert af þessum markmiðum hafi náðst. Ég velti því fyrir mér núna þegar við erum að fara að afgreiða og klára fjárlögin fyrir árið 2024, því að ég sé engin merki um að það sé verið að gera neitt betur í hagstjórninni, hvert erindið sé eiginlega orðið hérna, ef markmiðin sem eru sögð eru eitt og árangurinn er enginn.


Ræðumaður: Andrés Ingi Jónsson

Forseti. Eitt það skemmtilegasta við Evrópuregluverkið um ETS-kerfið er að aðildarríki eiga að ráðstafa tekjum af uppboðskerfinu til loftslagsvænna verkefna. Þessi skylda yfirfærist ekki á okkur sem tökum þetta upp í gegnum EES-samninginn, en væri það samt ekki skynsamlegt að binda hendur okkar með þeim hætti þannig að við stöndum t.d. ekki frammi fyrir því eins og við afgreiðslu fjárlaga núna, að ríkisstjórnin ætlar að draga úr beinum framlögum til loftslagsmála um næstum 2 milljarða og draga úr framlögum til orkuskipta um 5, 6 milljarða? Tekjur af vef ETS-kerfinu á næstu árum fara upp í 3–5 milljarða á ári. Það er peningur sem væri gott að ráðstafa í aðgerðir til að draga úr losun gróðurhúsalofttegunda. Þessi tillaga snýst um það, að tekjunum sé ráðstafað í loftslagssjóð.


Ræðumaður: Andrés Ingi Jónsson

Forseti. Þingflokkur Pírata telur ETS-kerfið gríðarlega mikilvægan þátt í loftslagsstefnu Íslands, sér í lagi þegar ríkisstjórnin grípur sjálf ekki til nógu róttækra aðgerða til að ná árangri í að draga úr losun gróðurhúsalofttegunda. Við treystum okkur hins vegar ekki til að styðja þessi lög vegna þess að hvorki nefndin né umsagnaraðilar fengu nógu mikið ráðrúm til að rýna málið í þaula og enn standa nokkur álitaefni út af. Eftir að frumvarpið var afgreitt úr nefnd t.d. þá kom í ljós að það vantaði reglugerðarheimild til að væri hægt að framkvæma endurgjaldslausa úthlutun losunarheimilda til flugrekenda, grundvöllur þessa frumvarps. Það vantaði reglugerð til að framkvæma þetta. Þetta uppgötvaðist nánast fyrir tilviljun, bara vegna þess að fulltrúi Pírata rak augun í það. Hvað ætli leynist margar villur í viðbót í þessu máli? Hvernig virkar síðan þetta bráðabirgðaákvæði yfir höfuð? Hvað gerist ef sótt er um fleiri heimildir en til ráðstöfunar eru? Hvernig á þá að skipta kökunni á milli flugrekenda? Það eru engar leiðbeiningar í lagatexta um það hvernig á að skerða úthlutun en þannig skerðing þarf að byggja á skýrum fyrirmælum þannig að sé hægt að átta sig á umfangi hennar. Þetta eru tvö lítil dæmi um það hvers vegna þetta mál er ekki nógu sterkt til þess að við í Pírötum gefum því það græna ljós sem við svo gjarnan myndum vilja.


Ræðumaður: Gísli Rafn Ólafsson

Virðulegi forseti. Það er mér sönn ánægja að vera með á þessu nefndaráliti en eins og kom fram í máli hv. framsögumanns er neyðin mikil. Samkvæmt þeim upplýsingum sem við fengum í nefndinni eru um 70 fjölskyldueiningar, eins og það er kallað, sem þurfa á húsnæði að halda fyrir jól og annað eins mun bætast við, a.m.k. í janúar, febrúar, þegar það frístundahúsnæði sem verkalýðsfélögin létu af hendi þarf aftur að fara í útleigu. Neyðin er því mikil og það má ekki gleyma því að það sem verið er að horfa á hér í þessu ákveðna frumvarpi er stuðningur við þær fjölskyldur sem eru hvað verst staddar tekjulega. Þannig að það er mjög mikilvægt að við klárum þetta mál hér í dag og þá getum við öll sagt við fólkið sem bíður í óvissunni að við höfum gert allt sem við gátum til að flýta þessu. Við þurfum að muna það að við erum bara enn þá í miðjum atburði. Við gætum þurft að auka fjöldann sem er undir í þessu frumvarpi og við gætum þurft að gera fleiri hluti og ég treysti því að ef eitthvað slíkt gerist á meðan þing er í jólafríi þá muni hæstv. forseti ekki hika við að kalla okkur inn.


Ræðumaður: Gísli Rafn Ólafsson

Virðulegur forseti. Eins og hefur komið fram hjá öðrum sem hafa tekið til máls um atkvæðagreiðsluna þá er hér um vanhugsað frumvarp að ræða sem ekki er búið að hugsa til enda hvaða áhrif hefur. Það er mjög líklegt að þetta frumvarp muni hafa mjög neikvæð áhrif á orkuskipti, að sá fjöldi fólks sem ákveður að fara í rafbíla muni hrapa stórlega enda kostnaðurinn stóraukinn. Það er því eins og þarna hafi verið farið í að finna leið til að ná í smá pening sem hægt væri að nota á móti einhverju öðru því eins og með margt annað, mörg önnur kílómetragjöld, er þessi peningur ekki eyrnamerktur því að bæta samgöngur heldur mun þetta eflaust allt renna í ríkissjóð, kannski til þess að hafa fleiri ráðuneyti.


Ræðumaður: Gísli Rafn Ólafsson

Virðulegur forseti. Það er skiljanlegt að það sé vilji til þess hjá ríkinu að fá eitthvert fjármagn í staðinn fyrir það fjármagn sem hefur tapast við það að fólk fari að nota rafmagns- og tengiltvinnbíla. En það sorglega við þetta frumvarp er það að ef teknar eru þær tölur sem ráðuneytið sjálft kynnti í nefndinni, ef teknir eru sambærilegir bílar og einhver meðalkeyrsla, annars vegar bensínbíll og hins vegar rafmagnsbíll, þá reiknaði ráðuneytið út að það væri 190.000 kr. ódýrara að vera á rafmagnsbíl heldur en bensínbíl. En það sem ráðuneytið gleymdi í þessum útreikningi sínum er að rafmagnsbílarnir eru mun dýrari heldur en bensínbílarnir. Sá verðmunur getur verið umtalsverður og nú vitum við ekki hvort það verður almennilega hægt að fá einhverja niðurgreiðslu á því, en ef við gefum okkur t.d. að aukakostnaðurinn við rafmagnsbíl sé um 1 milljón umfram bensínbílinn, og gefum okkur að við ætlum að eiga þennan bíl í fimm ár, þá er neikvæður hvati til þess að fara á rafmagnsbíl. Ég veit það bara af eigin reynslu og barnanna minna sem skiptu öll yfir í rafmagnsbíla af því að það var mun ódýrara heldur en að keyra bensínbíl. Nú þurfa þau að endurhugsa þær ákvarðanir vegna þess að sá sparnaður sem var við það að fara á rafmagnsbíl er ekki lengur til staðar. 70% af nýjum bílum á síðustu árum hafa verið rafmagnsbílar og hættan er sú að það muni hrapa stórlega, einfaldlega vegna þess að nú er kominn neikvæður hvati. Með öðrum orðum er orðið dýrara að kaupa, eiga og reka rafmagnsbíl heldur en bensínbíl.


Ræðumaður: Björn Leví Gunnarsson

Forseti. Til að byrja með er eðlilegt að kvarta yfir því að breytingin sé komin til með stuttum fyrirvara. Það var ekki fyrr en í nóvember sem frumvarp datt inn með þessari útfærslu á kílómetragjaldinu og öðru. Áður en frumvarpið kom hérna til umræðu og í nefnd þá var ég almennt séð fylgjandi því að setja kílómetragjald. Það væri einfaldasta og sanngjarnasta leiðin og þess háttar. En eftir umfjöllunina hins vegar og umsagnir umsagnaraðila og gestakomur þá er ég búinn að skipta um skoðun. Það er af nokkrum ástæðum. Það er talað um að kílómetragjaldið sé svo rosalega sanngjarnt; þeir sem nota einfaldlega borga. Þeim mun meira sem fólk er að keyra á vegunum, því mun meira borgar það. Einfalt, ekki satt? Ekki alveg nefnilega. Þetta er tvívíddarvandamál a.m.k. og hin víddin er þyngd ökutækja.

Þegar talað er um notkun á vegum sem þurfa síðan viðhald og uppfærslur og þess háttar þá hafa í rauninni þyngri ökutæki miklu meiri áhrif á vegi heldur en léttari bifreiðar. Þyngri bifreiðar skemma vegina einfaldlega miklu hraðar, það er veldisvöxtur í því hversu miklu hraðar eftir því sem þær verða þyngri, gott ef það var ekki ferfalt, Vegagerðin var með eitthvert minnisblað um þetta í fjárlaganefnd fyrir nokkrum árum síðan. Kílómetragjald tekur tiltölulega lítið tillit til einmitt þessa. Og þó að það séu vissulega einhver þungaviðmið í öðrum gjöldum og svoleiðis, þá er ekki um það að ræða í kílómetragjaldi.

Þetta er atriði sem mér finnst að ætti að taka tillit til því að þegar allt kemur til alls þá er verið að tala um þetta sem í rauninni grunninn að tekjustofni þess að byggja upp og viðhalda vegakerfinu. Þegar það eru bílarnir sem eru stærri og þyngri, ég tala nú ekki um ef þeir eru á nagladekkjum eða einhverju þvíumlíku, sem skemma vegina meira þá ætti maður að tala um að þau sem skemma vegina meira ættu að borga meira, þótt þau noti þá ekkert endilega meira. En vissulega skemma þeir meira, þyngri bílar sem keyra meira. Og þá eru sanngirnisrökin um ekna kílómetra ekki svo augljós því sanngirnisrökin varðandi þyngdina eru þarna og vega þyngra, merkilegt nokk.

Þá komum við að öðrum hlut sem gerði það að verkum að ég skipti um skoðun. Það er skalavandamál, það að sjá og halda utan um kílómetrastöðu á öllum bílum landsins, ekki í fyrsta fasa núna þegar á að setja þetta á rafbíla og tengiltvinnbifreiðar heldur á næsta ári þegar þetta gengur yfir allar bifreiðar. Það er ekkert smáræðismál að allir þurfi að halda utan um kílómetrastöðu og svo þarf að skoða það þegar bílar fara í skoðun. Það kom skýrt fram fyrir nefndinni að það er ekki það sama að sjá kílómetrastöðuna á mælaborði og kílómetrastöðu á vél t.d., hvað þá ef það er búið að breyta bílum á einhvern hátt með stærri dekkjum eða eitthvað þess háttar án þess endilega að hafa farið í uppfærslu á mælunum. Það eru líka til aðferðir til að skrúfa niður kílómetrastöðu, Procar-málið er t.d. oft nefnt. Þannig að við erum í þeirri aðstöðu að kílómetramælirinn sem slíkur er ekkert hárnákvæmt tæki til þess að nota endilega sem grundvöll fyrir skattheimtu. Þá var nefnt að það er verið að nota þetta nú þegar í stærri bílum og þá er verið að nota löggildan mæli eins og við notum fyrir rafmagnið eða heita vatnið heima hjá okkur, þá erum við með löggildan mæli. En það er ekki í þessu tilviki. Það að setja löggildan mæli í hverja bifreið landsins væri bara galið. Fjöldi bíla, utanumhaldið utan um það, mismunandi tegundir bíla og alls konar svoleiðis — það er ákveðið inngrip í bifreiðarnar sem eru eins mismunandi og þær eru margar eiginlega, tegundirnar. Það er illa gerlegt. Umfangið á slíku verður í rauninni ákveðið bákn sem ég held að alla vega sumir hérna myndu ekki vilja byggja.

Ég myndi eiginlega frekar mæla með því sem þau sem komu frá Rafbílasambandi Íslands sögðu, að taka þetta bara beint í gegnum bifreiðagjaldið. Ef þú kaupir bíl þá ertu í rauninni með bifreiðagjaldinu að kaupa aðgang að vegakerfinu og bifreiðagjaldið stillist eftir þyngd einnig. Þá skiptir ekki alveg eins miklu máli hversu mikið viðkomandi keyrir, hvort hann keyri lítið eða mikið. Það er auðvitað smá vandkvæðum háð. Það er pínu ósanngjarnt gagnvart sérstaklega fólki með lægri tekjur af því að bifreiðagjaldið er flatur skattur, það er ekki alveg sanngjarnt og náttúrlega ekki gagnvart þeim sem keyra minna en þeir sem keyra meira. Ég held samt að það nálgist sanngirnina meira því það eru líka ákveðin sjónarmið í því að það er bara ákveðinn aðgangseyrir sem slíkur að eiga bifreið og hafa aðgang að vegakerfinu, á móti því að nota annars konar samgöngumáta. Það gæti hjálpað til við uppbyggingu annarra samgöngumáta líka þannig að fólk þyrfti ekki að vera á bíl. En staðan eins og hún er núna er sú að við þurfum á því að halda. Við viljum byggja upp samgöngukerfi þar sem valmöguleikinn eru til staðar. Eins og er er það flókið en eins og það yrði, vonandi, þá yrði það ekki eins flókið.

En þetta er staðan. Ég hélt að kílómetragjaldið væri málið en utanumhaldið, báknið utan um það, öll umsýslan, sanngirnin gagnvart þyngdinni — nei, þá er ég farinn að verða dálítið á móti því.


Ræðumaður: Gunnhildur Fríða Hallgrímsdóttir

Herra forseti. Í frumvarpinu eru lagðar fram mjög flottar tillögur um breytingar á lögum um heilbrigðisþjónustu. Heilt yfir virðist vera samstaða meðal hagaðila og umsagnaraðila um að þörf sé á mörgum af þessum breytingum sem ráðuneytið leggur til í frumvarpinu. Ekki er þó eining um þær allar eða hvernig skuli staðið að þeim. Það eru því nokkur atriði sem minni hlutinn telur að þurfi að koma inn á og halda til haga.

Mikilvægt er að tryggja réttindi sjúklinga samhliða. Okkur barst góð umsókn þar sem lagt er til að slíkar kvartanir og sektir og kærur berist til landlæknis og hér sé mikilvægt að styðja réttindi sjúklinga samhliða. Ef embætti umboðsmanns sjúklinga væri hér á landi líkt og í öðrum norrænum ríkjum gætu slíkar sektir runnið til embættisins. Minni hlutinn tekur undir þessi sjónarmið.

Tillagan var fyrst lögð fram á 153. löggjafarþingi en náði ekki fram að ganga. Í greinargerð með tillögunni kemur fram að í núgildandi kerfi sé enginn sérstakur talsmaður sjúklinga ef upp koma deilumál eða önnur ágreiningsatriði innan heilbrigðiskerfisins. Sjúklingar geta beint kvörtunum til embættis landlæknis ef þeir telja að á þeim hafi verið brotið, en landlæknir er hlutlaus úrskurðaraðili sem hefur ekki það hlutverk að tala fyrir hagsmunum sjúklinga sérstaklega. Í slíkum málum þurfa sjúklingar því sjálfir að leita sér aðstoðar lögfræðinga sem getur verið mjög kostnaðarsamt og tímafrekt. Málsmeðferð er einnig þung í vöfum og tekur langan tíma, enda hefur embætti landlæknis ótal önnur verkefni á sinni könnu. Því telur flutningsfólk tillögunnar að til að réttindagæslu sjúklinga sé sinnt með sem bestum hætti fari best á því að stofna sérstakt embætti umboðsmanns sjúklinga sem gæti hagsmuna þeirra og skilji á milli þessara tveggja hópa til þess að geta verndað báða. Sjúklingar eru nefnilega eðli málsins samkvæmt í viðkvæmri stöðu. Við þurfum að geta tryggt að hagsmuna þeirra sé gætt og að þeim líði vel innan heilbrigðisstofnana landsins. Við viljum því benda á að velferðarnefnd og heilbrigðisráðuneyti gætu kannski skoðað þingsályktunartillögu um umboðsmann sjúklinga í samhengi við fyrirliggjandi frumvarp.

Einnig er gott að nefna að þetta bendir á stærri vanda í heilbrigðiskerfinu. Þó að í fyrirliggjandi frumvarpi séu lagðar til breytingar sem eru skref í rétta átt, og við fögnum því, er ljóst að starfsfólk heilbrigðisgeirans þarf enn að stunda vinnu sína undir miklu álagi líkt og greint er frá í greinargerð með frumvarpinu. Fjallað er um að orsakir langflestra alvarlegra atvika í heilbrigðisþjónustu séu ágallar í skipulagi, þar á meðal ófullnægjandi mönnun miðað við álag, umfang og eðli verkefna. Til dæmis geti of fáir verið á vakt og/eða reynslulítið fólk í framlínu, sem og samskipta- og skráningarvandamál þannig að mikilvægar upplýsingar komist ekki til skila. Vegna þessa er annars vegar lagt til í frumvarpinu að færa ábyrgð á einstökum atburðum frá einstaklingum yfir á stofnanir og hins vegar er lagt til að stofnunum og rekstraraðilum sem veita heilbrigðisþjónustu beri að skipuleggja starfsemi sína þannig að heilbrigðisstarfsmenn getið staðið við lögbundnar skyldur sínar. Seinna ákvæðið er útskýrt í greinargerð á þann hátt að það hafi í för með sér að veitendum heilbrigðisþjónustu sé skylt að sjá til þess að starfsemi þeirra sé mönnuð á fullnægjandi hátt með starfsfólki sem hafi nauðsynlega fagþekkingu og að tækjabúnaður sé viðunandi miðað við starfsemi.

Ljóst er að á meðan heilbrigðisstofnanir landsins eru undirmannaðar og vanfjármagnaðar mun alvarlegum atvikum í heilbrigðisþjónustu ekki fækka. Það er gríðarlega alvarlegt þar sem þessi atvik geta og hafa leitt til stórfellds líkamstjóns og dauðsfalla. Jákvætt er að í frumvarpinu sé ábyrgð á slíkum atvikum færð að mestu leyti yfir á kerfið fremur en starfsfólk en það breytir því ekki að sjúklingar verða enn fyrir þessum skaða. Í frumvarpinu er því í raun verið að byrja á öfugum enda. Minni hlutinn vill því beina þeim tilmælum til heilbrigðisráðuneytis að bregðast við þeirri alvarlegu stöðu sem uppi er í heilbrigðiskerfinu með auknu fjármagni. Það er áhrifaríkasta leiðin til að tryggja öryggi bæði starfsfólks og notenda heilbrigðisþjónustu.


Ræðumaður: Gísli Rafn Ólafsson

Frú forseti. Ég þakka hv. þingmanni fyrir.

Hv. þingmaður, það var ekki búið að kynna þingmanninn í ræðustól.

Frú forseti. Ég þakka hv. þingmanni fyrir og biðst afsökunar á því að hafa verið aðeins of fljótur á mér að svara hv. þingmanni. Varðandi aðkomu slökkviliðs og fá að koma inn í húsnæði þá hefur það allt með brunavarnaúttektir að ræða og slík öryggismál. Því miður er það þannig að slökkviliðið framkvæmir ekki úttekt á því hvort að húsnæði sé heilsuspillandi eða ekki. En ég er sammála hv. þingmanni, við viljum alls ekki fara mörg ár eða áratugi aftur á bak. Ég veit ekki með það að sofa í fjósinu en það var nú stundum að maður lagði sig í hlöðunni, mun þægilegra  en fjósið.


Ræðumaður: Gísli Rafn Ólafsson

Frú forseti. Hér er mikilvægt mál til umræðu, mikilvægt að því leyti að því er ætlað að taka á því vandamáli að þegar bruni eða náttúruhamfarir eiga sér stað í iðnaðarhúsnæði þá er mjög mikilvægt fyrir slökkvilið og aðra viðbragðsaðila að vita hversu margir séu í húsinu, tala nú ekki um ef það er fólk sem býr í þessu húsnæði, húsnæði sem alls ekki er ætlað til þess að búa í, húsnæði sem oft er algerlega óásættanlegt fyrir flesta einstaklinga að búa í. Það er samt, eins og kemur fram í frumvarpinu, mikilvægt að við finnum leiðir til þess að slökkvilið og aðrir viðbragðsaðilar hafi upplýsingar um það hverjir búa á hverjum stað svo að hægt sé að leita að viðkomandi í húsinu ef eldur kemur upp. Þetta er ekki bara í þeim tilvikum þar sem um eld er að ræða heldur er þetta alveg jafn mikilvægt í tilvikum eins og t.d. náttúruhamförum þar sem þarf að rýma heilan bæ, eins og við sáum gerast fyrir rétt rúmum mánuði síðan. Þá er mjög mikilvægt að átta sig á því hvort einhverjir aðilar búi í húsnæði sem ekki er í raun íbúðarhúsnæði því að þegar til rýmingarinnar kemur þurfa viðbragðsaðilar að vita hvar þeir eiga að fara og rýma, hvaða hús á að rýma. Ef eitthvert af þessum húsum er iðnaðarhúsnæði þá getur verið að fólk verði hreinlega eftir. Það er að sjálfsögðu ekki gott mál.

Það er hins vegar að vissu leyti alveg ótrúlega skrýtið með þetta frumvarp að hér er verið að setja á frumvarp til að setja ákveðinn plástur á eitthvað sem er í raun ólöglegt. Það er ólöglegt að leigja fólki út aðsetur í iðnaðarhúsnæði. Það er hreint og klárt ólöglegt. Það eru um 4.000 manns hér á landi sem búa við þessar aðstæður. Þegar við skoðum hverjir það eru sem búa við þessar aðstæður þá kemur í ljós þetta er aðallega fólk sem er að flytjast hingað til lands erlendis frá og fólk sem býr við fátækt, vegna þess að þetta eru einu valkostirnir sem þetta fólk hefur til þess að fá leiguhúsnæði á verði sem það getur borgað. Jafnvel þetta leiguhúsnæði, þessar ósamþykktu íbúðir, oft ekki nema bara herbergi, eru samt leigðar út dýrum dómum. Þetta er mikil tekjulind fyrir þá sem eiga þetta iðnaðarhúsnæði.

Það er í rauninni skrýtið að hér hafi ekki komið fram frumvörp um að hækka sektir og annað til þess að tryggja hreinlega að það sé ekki verið að leigja út þetta húsnæði. En þá er bent á að þetta séu um 4.000 einstaklingar sem búa í slíku húsnæði og að við búum hér við mikinn húsnæðisskort. Það er líka merkilegt að það hefur komið fram í umræðum um önnur mál hér á síðustu dögum þingsins að þegar auglýst var eftir húsnæði til kaups af ríkinu eða af aðilum til að leigja út til Grindvíkinga þá bárust 1.200 tilboð um húsnæði, 1.200 íbúðir sem greinilega eru annaðhvort tilbúnar eða stutt frá því að vera tilbúnar sem hreinlega hafa ekki verið settar á markaðinn vegna þess hvernig vaxta- og verðbólgustig við búum við. Já, það eru til mun fleiri íbúðir  en hefur verið sagt frá hér. Og hvernig hefði verið að fara frekar í að skoða hvernig við gætum komið, ja, kannski t.d. helmingnum af þessu fólki inn í eitthvað af þessu húsnæði sem þarna er til?

Já, frú forseti, þetta er alvarlegt mál, að við skulum vera að bjóða fólki upp á það að búa við slíkt skelfingarástand. Það er ekki nóg með að fólk búi í litlum herbergjum sem uppfylla oft alls ekki heilbrigðis- eða brunavarnakröfur heldur megum við ekki gleyma því líka að sveitarfélög eru búin að skipuleggja sig, skipuleggja hvernig sveitarfélagið byggir og lítur út, út frá því að búseta fólks sé í íbúðahverfum en ekki iðnaðarhverfum. Samgöngur eru oftast miðaðar við það að komast úr íbúðahverfunum en ekki endilega að komast úr iðnaðarhverfunum, skólar eru ekki endilega nálægt iðnaðarhverfum og svo mætti lengi telja. Það er ekki nóg með að við séum að bjóða fólki upp á það að vera við skelfilegar aðstæður, við erum líka að byggja upp það að fólk búi á svæði sem er hreinlega ekki með þá þjónustu sem það þarf til þess að geta lifað almennilegu lífi. Maður spyr sig, þegar maður áttar sig á því að þarna búa þeir sem lifa við fátækt og þeir sem eru erlendis frá, hvort við myndum nokkurn tímann láta þetta líðast ef þetta væru ekki útlendingar og fátækt fólk.

Frú forseti. Mig langar líka að tala fallega um þetta frumvarp. Það er von mín að við förum í átak eftir áramót til að tækla þetta vandamál með búsetu í iðnaðarhúsnæði. En mig langar að hrósa nefndinni fyrir að taka tillögu sem kom hér fyrir nokkrum vikum síðan þegar var verið að vinna bráðabirgðafrumvörp í tengslum við Grindavík, þá var lagt til að sú nefnd sem væri að fjalla um þetta ákveðna frumvarp myndi bæta þar inn sérstöku varanlegu ákvæði í lög um lögheimili, um skráningu aðseturs við óviðráðanleg atvik. Mig langar virkilega að hrósa nefndinni fyrir það að hafa tekið þessari tillögu fagnandi og sett hér inn því þetta er mjög mikilvægt verkfæri þegar náttúruhamfarir dynja yfir.


Ræðumaður: Andrés Ingi Jónsson

Frú forseti. Hv. þingmaður segir að sér finnist hér verið að búa til stétt fólks. Ég held að við þurfum bara að ganga lengra og segja: Hún hefur nú þegar verið búin til. Það er skömm að því hvernig við komum fram sem samfélag, þetta ríka samfélag sem við erum, hvernig við komum fram við fólkið sem flytur hingað í leit að tækifærum og heldur í leiðinni uppi samfélaginu okkar. Fimm þeirra hafa dáið í bruna frá vorinu 2020. Það er óásættanlegur fórnarkostnaður. Ef annað eins væri að gerast, ef við sæjum kerfislægt fimm einstaklinga deyja vegna þess að samfélagið væri búið að úthluta þeim ákveðinni stétt og þeirri stétt fylgdi að búa í hættulegu atvinnuhúsnæði þá værum við löngu búin að grípa í taumana, held ég, ef ekki væri um að ræða útlendinga. Það skiptir höfuðmáli að viðurkenna ekki búsetu í atvinnuhúsnæði sem einhvern veruleika sem er kominn til að vera. Þessi aðsetursskráning sem er verið að innleiða með þessu frumvarpi þarf að vera tímabundið úrræði til að tryggja öryggi þeirra sem samfélagið hefur troðið í þetta húsnæði þangað til við sem samfélag erum búin að koma upp betra kerfi þannig að þau geti búið í íbúðarhúsnæði sem er þeim bjóðandi. Það er bara ekki staðan í dag.  Veruleikinn er annar. Þessi stétt innflytjenda sem býr við óviðunandi aðstæður þarf í það minnsta að vera skrásett svo að fólk viti að þau séu ekki í dauðagildrum dag hvern.


Ræðumaður: Andrés Ingi Jónsson

Frú forseti. Hv. þingmaður spyr: Er það forsvaranlegt að leyfa fólki að skrá aðsetur í atvinnuhúsnæði? Ég held að einfalda svarið sé bara: Nei, í rauninni ekki. Það er samt staðreyndin sem fólk býr við. Þúsundir manna búa í atvinnuhúsnæði í dag út af því einmitt, eins og hv. þingmaður nefnir, að hér er ekki nógu mikið af húsnæði á leigumarkaði fyrir fólk með lágar tekjur. Fólkið sem flytur hingað til lands til að halda efnahagslífinu okkar uppi, til að vinna í ferðaþjónustu, til að sinna heilbrigðiskerfinu, til að vinna í menntakerfinu okkar á lágu laununum sem við bjóðum fólkinu sem heldur uppi samfélaginu okkar, það hefur ekkert efni á því að vera á leigumarkaði og á engan séns á því að komast í eigið húsnæði. Þau hafa leitað inn á þennan markað, við getum kallað þetta gráan markað sem er utan regluverksins, og komið sér fyrir í atvinnuhúsnæði þar sem lífi þess er bara allt of oft teflt í hættu. Að leyfa fólki í þessum aðstæðum að skrá aðsetur sitt er ekkert annað en redding. Það er engin lausn, það er redding á þeirri staðreynd að þau eru bara í hættu og slökkviliðið þarf að vita hvar þau eru. Þessu fylgja engin réttindi heldur. Lögheimilisskráningu fylgja þó réttindi í því sveitarfélagi sem þú skráir lögheimili í. Lögheimilisskráning getur farið að hafa áhrif á það hvaða réttindi þú byggir upp. Eftir ákveðið langan tíma með skráð lögheimili gætir þú kannski farið að kjósa til sveitarstjórnar, nálgast það að verða ríkisborgari.  Er þetta forsvaranlegt? Nei, það er það  varla en ég er hræddur um að þetta sé eitthvað sem við verðum að gera eins og aðstæðurnar eru í dag.


Ræðumaður: Andrés Ingi Jónsson

Frú forseti. Sum mál ætti ekki að þurfa að gera lögum. Sum mál eru að bregðast við ástandi sem ekki ætti að vera til staðar. Þetta er eitt af þeim málum. Ég held að mörg hafi vaknað upp við vondan draum í júní 2020 þegar eldur kviknaði hér rétt við þinghúsið, á Bræðraborgarstíg, svo nálægt þinghúsinu að þegar við vorum hér í húsi þá fundum við brunalyktina, við heyrðum í sírenunum. Við vorum í návígi við eldsvoða þar sem þrír einstaklingar létu lífið, þrír einstaklingar sem voru óskráðir í húsið, hús sem var illa búið og troðið upp að rjáfri af innflytjendum sem voru að greiða of háa leigu fyrir lélegt og hættulegt húsnæði og voru í lífshættu hvern dag sem þau bjuggu í þessu húsi vegna þess að húsinu hafði verið breytt í óleyfi. Það var orðið að dauðagildru.

Mig langar kannski aðeins, forseti — því að þessi atburður situr dálítið í mér, ég held að hann sitji dálítið í okkur öllum sem vorum hérna í nágrenninu þegar þetta átti sér stað — að lesa hvernig Húsnæðis- og mannvirkjastofnun lýsir búsetu í eigninni á þessum örlagaríka degi, með leyfi forseta:

„Í heildina bjuggu yfir 21 einstaklingur í húsinu þegar eldsvoðinn átti sé stað þann 25. júní 2020. Þar af voru 5 heima í herbergjum sínum á rishæðinni og 3 einstaklingar í herbergjum sínum á 2. hæð hússins. Grunur leikur á að sá fjórði hafi verið heima og yfirgefið 2. hæð fljótt eftir að eldurinn kviknaði. Í íbúðunum tveimur á 2. hæð og á rishæðinni bjuggu 13 manns, þar af sex á rishæðinni í fjórum aðskildum herbergjum með sameiginlegt eldhús og baðherbergi. Á 2. hæð bjuggu átta manns í sex aðskildum herbergjum með sameiginlegt eldhús og baðherbergi. Á 2. hæð í viðbyggingunni og á 1. hæð bjuggu líklega um 10 manns en það var ekki kannað sérstaklega í þessari rannsókn.“ — Það var ekki kannað sérstaklega í þessari rannsókn af því að rannsóknin sneri bara að húsinu þar sem eldsvoðinn átti sér stað.

Þessi lýsing er dæmigerð fyrir þær aðstæður sem þúsundir einstaklinga búa við hér á landi. Það eru næstum fjögur ár liðin síðan þetta átti sér stað og enn er þetta staðan. Oft eru þetta einstaklingar sem koma til landsins til skamms tíma, t.d. vegna starfa hér á landi, þetta eru einstaklingar sem eru kannski ekki endilega með miklar tengingar við landið þannig að það er ekki hægt að fá inni hjá ættingjum eða vinum eða kannski búa ættingjar og vinir ekki við þær aðstæður að geta boðið fleirum heim til sín. Þannig að þetta eru einstaklingar sem leita út á leigumarkaðinn nema, viti menn, hann er ekki til staðar hér á landi að heitið geti. Það er hægara sagt en gert að verða sér úti um hagstætt húsnæði á leigumarkaði, hvað þá ef þú ert ekki með tengingar hér á landi. Þessum einstaklingum er þannig í auknum mæli komið fyrir í atvinnuhúsnæði sem eigendurnir hafa tekið sig til og breytt þannig að hægt sé að koma því í leigu sem ólöglegu íbúðarhúsnæði. Þetta hefur þær afleiðingar að þessir einstaklingar geta ekki skráð lögheimili hér á landi, geta ekki skráð lögheimili í húsnæðinu sem þau búa í vegna þess að lögheimili má aðeins skrá í húsnæði sem uppfyllir ákveðin skilyrði og atvinnuhúsnæðið gerir það ekki.

Þetta skiptir máli upp á ýmis réttindi að gera. Þetta skiptir líka máli upp á öryggi fólks að gera. Eins og slökkviliðið hefur ítrekað bent á ber það sig öðruvísi að þegar það mætir á vettvang eftir því hvort eldsvoði virðist tefla lífi fólks í hættu eða um er að ræða bruna þar sem bjarga þarf verðmætum. Ég held að við skiljum það öll að slökkviliðsfólk leggur sig meira fram, það gengur lengra til að bjarga lífi en að bjarga hlutum. En ef ekkert fólk er skráð í húsnæðið þá veit slökkviliðið ekki að þar búi einhver. Það er væntanlega mögulega ein af ástæðunum fyrir því að við höfum núna á síðustu árum upplifað það sem ég held að við verðum að fara að kalla faraldur í eldsvoðum sem bana fólki. Frá því í júní 2020 hafa fimm manns látið lífið hérlendis í bruna í atvinnuhúsnæði. Þess vegna er pínu ergilegt — nei, við þurfum að nota sterkari orð; það lýsir kerfislægum vanda að ekki sé búið að bregðast við af meiri festu fyrr.

Þær breytingar sem lagðar eru til með þessu frumvarpi, að heimila skráningu aðseturs í húsnæði sem ekki uppfyllir skilyrði lögheimilisskráningar, það snýst ekki um réttindi fólks, þetta snýst ekki um að bæta aðstæður þess nema hvað varðar öryggisþáttinn. Þetta er neyðarviðbragð til að reyna að stemma stigu við þessum faraldri eldsvoða þannig að slökkviliðið geti tekið út aðstæður í húsnæði sem ekki er ætlað til búsetu en er engu að síður notað til búsetu. Og þetta er til þess að viðbragðsaðilar geti vitað hvar fólk er að finna þegar kviknar í. Hér er ekki verið að lækna sjúkdóminn, það er verið að setja plástur á einn örlítinn blett af völdum hans. Auðvitað þurfum við að gera þessa heimild að lögum, um það eru allir umsagnaraðilar sammála, auðvitað þarf að tryggja grundvallaröryggi þess fólks sem býr í atvinnuhúsnæði og horfast í augu við að það er veruleiki þúsunda á Íslandi í dag.

Í greinargerð með frumvarpinu minnir mig að sé talað um 4.000 manns, í tillögum samráðsvettvangs um úrbætur á brunavörnum, sem komu út í kjölfar brunans á Bræðraborgarstíg — nei, það var ekki í þeim, það var í annarri skýrslu um fjölda skráninga í íbúðarhúsnæði, þar var slumpað á að þetta gætu verið 5.000–7.000 manns. Staðreynd málsins er væntanlega sú að við bara vitum það ekki. Við vitum hins vegar að þetta er hópur sem er bara á við mörg af okkar stærri sveitarfélögum og býr við óviðunandi og hættulegar aðstæður. Auðvitað þurfum við að kortleggja hvar fólk býr og gefa slökkviliði verkfæri til þess að kanna aðstæður og bæta úr þeim. Við hefðum auðvitað átt að gera þetta nánast strax eftir brunann á Bræðraborgarstíg. Í dag ættum við því miklu frekar að vera að ræða einhverjar breytingar til lengri framtíðar, eitthvað sem lagar undirliggjandi vandann. Undirliggjandi vandinn er náttúrlega óheilbrigður húsnæðismarkaður. Eins og svo oft áður þá er þetta staða sem verður til vegna þess þrýstings sem er á húsnæðismarkaði, vegna þess að framboð og eftirspurn hafa í allt of mörg ár ekki haldist í hendur.

En það eru praktísk atriði sem væri hægt að grípa til sem myndu skila árangri. Mig langar að nefna að í þessum tillögum samráðsvettvangs um úrbætur eru tillögur að 13 atriðum sem bæta má úr. Þetta frumvarp hér tekur á þremur af þessum 13 tillögum að einhverju leyti. Sumar af þessum tillögum eru komnar í framkvæmd, aðrar eru enn í vinnslu. Mig langar sérstaklega að nefna eina af þeim sem eru í vinnslu — í kjölfar orða hv. þm. Ingu Sæland hér áðan um að auðmenn ættu aðeins of ljúfa daga undir verndarvæng þessarar ríkisstjórnar vegna þess að fólkið sem leigir út þetta óleyfishúsnæði grunar mig að sé nú oft í þeim hópi — en 13. tillaga starfshópsins snýr að því að auka hvata til brunavarna í gegnum brunatryggingar. Þetta er bara sáraeinfaldur efnahagslegur hvati sem er lagður til. Það er lagt til að lögum um brunatryggingar verði breytt þannig að forsendur brunabótamats verði tengdar við brunavarnir og vátryggingafélögum verði gefnar auknar heimildir til að skerða bætur ef brunavörnum er ekki sinnt. Það er kannski dálítið kaldranalegt að segja það en ég hugsa að ef húsnæðiseigandi sér fyrir sér að tapa stórum fjárhæðum á því að hús með íbúum í atvinnuhúsnæði í hans eigu myndi brenna, og  þá myndi hann tapa pening, umtalsverðum fjárhæðum, þá held ég  að það myndi hvetja viðkomandi jafnvel enn frekar til að gera úrbætur en bara sú móralska staðreynd að vilja ekki vera eigandi húss þar sem einhver gæti látið lífið í bruna. Þess vegna er miður að þetta sé ein af þeim tillögum sem eru bara í vinnslu eins og virðist vera með þær tillögur sem er mest bit í varðandi þennan vanda.

Annað sem er nefnt í tillögunum er að tryggt verði að íbúðarhúsnæði sé ekki tekið í notkun án þess að fram hafi farið öryggisúttekt fyrir eða samhliða lokaúttekt. Þetta er atriði sem tekur ekki á búsetu í atvinnuhúsnæði þar sem hér er um íbúðarhúsnæði að ræða. Þetta er samt angi af sama meiði vegna þess að hér er um að ræða eitthvað sem þyrfti að útfæra í gegnum endurskoðun á byggingarreglugerð sem er í gangi, varðandi byggingareftirlit og líka varðandi þá virðingu sem við sýnum byggingarreglugerð. Byggingarreglugerð er nefnilega þegar upp er staðið eitt mesta öryggistæki samfélagsins þar sem hún skilgreinir ekki bara hvernig best er að reisa hús sem standa frekar en  hrynja, sem þola jarðskjálfta frekar en að hrynja, sem eru með öruggum flóttaleiðum, sem eru með viðunandi brunavarnir — og hér hefur því miður orðræðan á síðustu árum ekki verið nógu jákvæð. Frá því að byggingarreglugerð var endurskoðuð í heild sinni fyrir rúmum áratug höfum við séð hagsmunaöfl ítrekað tala gegn ákveðnum grunnstefum í reglugerðinni og þá sérstaklega hugmyndafræði algildrar hönnunar. Það sem fólk sér gjarnan fyrir sér sem algilda hönnun er að húsnæði geti sinnt þörfum fatlaðs fólks; að hurðarop séu nógu breið fyrir hjólastóla, að þröskuldar séu fjarlægðir, að hús séu aðgengileg, en algildri hönnun fylgja líka kostir fyrir alla notendur húsnæðis vegna þess að — ja, tökum sem dæmi greiðar flóttaleiðir, þær eru greiðar ef þær eru hannaðar með þarfir allra í huga. Tökum bara dæmi um útidyr með pumpu. Þær pumpur eru stundum það stífar að fólk með skerta hreyfigetu á erfitt með að opna þær. Hvað gerir það fólk í bruna? Ég held að þetta sé eitthvað sem hefði mátt spýta í lófana varðandi.

Af því að ég sé að tíminn er eitthvað farinn að styttast hjá mér þá langar mig að nefna atriði sem ég nefndi í andsvörum við hv. þm. Ingibjörgu Isaksen, framsögumann nefndarálits, annars vegar aðeins aftur varðandi möguleikann til — það er varla einu sinni hægt að kalla það refsiúrræði heldur möguleika til þess að húsnæðiseigendur sem breyta húsnæði þannig að það uppfyllir ekki lög og reglur um brunavarnir, að þeim verði refsað og fái ekki greitt úr tryggingum ef upp kemur eldur og skemmdir. Þetta er eitthvað sem mætti líkja við það að ef skoðunarlaus jeppi myndi valda dauðaslysi þá væri það ekki hlutverk trygginga að hlaupa undir bagga með þeim sem yrði valdur að því og bæta viðkomandi tjón.

Síðan er það atriði varðandi upplýsingagjöf, sem ég treysti  að hv. þm. Ingibjörg Isaksen taki áfram með sér til ráðuneytisins eins og hún nefndi að hún myndi gera. Öll þessi mörg þúsund einstaklinga sem búa í atvinnuhúsnæði og þyrftu að þessum lögum samþykktum að skrá aðsetur þar eru gjarnan fólk sem ekki hefur íslensku að móðurmáli. Þess vegna þyrfti jafnvel að fara í einhvers konar sérstakt átak til að ná til þeirra og koma til þeirra upplýsingum á viðeigandi hátt til þess að gera þeim ljóst að þessi skráning standi til boða og sé í þeirra hag.

Kannski erum við þá komin aftur að upphaflega punktinum um það hvers vegna við erum á þessum stað, ekki komin lengra en raun ber vitni, þremur og hálfu ári eftir að þrjú létust við Bræðraborgarstíg og svo tvö önnur sem hafa látist  í bruna í atvinnuhúsnæði. Það að ekki sé meiri asi á stjórnsýslunni en raun ber vitni — við þurfum að horfast í augu við hvort það gæti verið vegna þess að hér er um að ræða  einstaklinga sem koma til landsins. Þetta eru útlendingar sem hafa ekki fengið þá áheyrn  sem þau eiga skilið, hvorki hjá okkur né í ráðuneytinu.


Ræðumaður: Andrés Ingi Jónsson

Frú forseti. Einu sinni mætti ég á einhvern fund hjá Brunamálastofnun meðan hún var og hét. Þar var fólk ofboðslega stolt af því hversu langt Ísland hefði náð í brunavörnum á síðustu áratugum; það heyrði til algerra undantekninga að mannslát yrði í eldsvoða. En nú erum við komin á þann stað, þrátt fyrir býsna gott regluverk þegar kemur að brunavörnum í byggingarreglugerð, að frá júní 2020 hafa fimm manns látið lífið hérlendis vegna bruna í atvinnuhúsnæði. Oft myndi maður nú bara tala um faraldur þegar þetta er orðið svona stórt. Eitt mannslíf er einu mannslífi of mikið, hvað þá þegar þau eru orðin fimm.

Mig langar að spyrja hv. þingmann út í tvö atriði varðandi umfjöllun nefndarinnar, það eru  tvær spurningar sem vakna í kringum þetta mál. Í fyrsta lagi: Refsingar af einhverju tagi eru oft það sem þarf til að húseigendur séu ekki að leyfa fólki að búa við óviðeigandi og hættulegar aðstæður. Voru eitthvað skoðaðir möguleikarnir á því að ef til bruna kæmi, ef upp kemur eldur og skemmdir verða á húsnæði þar sem síðan kemur í ljós að er  óleyfisbúseta, kom til athugunar að húseigandi fengi bara ekkert greitt úr tryggingum fyrir skaða sem hlýst af eldi við þær aðstæður, alveg eins og eigandi skoðunarlauss breytts jeppa sem veldur dauðaslysi fengi ekki tryggingabætur fyrir eignatjón?

Og síðan varðandi upplýsingagjöf. Eins og ég nefndi hér í mínu fyrra andsvari  erum við að tala um hóp sem samanstendur að mjög miklu leyti  af fólki sem ekki hefur íslensku sem móðurmál. Hvernig er upplýsingagjöf varðandi skráningu í þjóðskrá háttað á öðrum tungumálum en íslensku? Þurfum við kannski að beina því til yfirvalda að taka betur á því við innleiðingu þessara laga?


Ræðumaður: Andrés Ingi Jónsson

Frú forseti. Ég vil byrja á að þakka hv. þingmanni framsöguna og  taka undir nauðsyn þess að þessi skref séu stigin. Því miður þurfum við að horfast í augu við að þúsundir búa í svokallaðri óleyfisbúsetu í atvinnuhúsnæði. Það er afleiðing af m.a. óheilbrigðum húsnæðismarkaði og líka, myndi ég vilja segja, afleiðing þess að við sýnum fólki sem flytur hingað til lands ekki alltaf nægilega virðingu, vegna þess að megnið af fólkinu sem býr í þessum aðstæðum er innflytjendur sem vinna láglaunastörf.

Þetta mál sprettur upp úr atburði sem átti sér stað undir þinglok 2020 þegar við stóðum hér í sal 25. júní á sama tíma og Bræðraborgarstígur 1 brann og þar hlaust bani af. Það setti  af stað atburðarás sem mig langar að spyrja þingmanninn um hvort hafi kannski tekið óþarflega langan tíma, vegna þess að það að leyfa þessa aðsetursskráningu er ekki lausn á vandanum heldur það sem kalla mætti  skítamix, til að við vitum hvar þarf helst að bregðast við. Þetta er mjög mikilvægt fyrir slökkviliðið t.d. svo að það  viti þegar það mætir á vettvang eldsvoða hvort um sé að ræða viðbragð þar sem líf eru í hættu eða ekki. Þetta er nauðsynlegt til að það sé hægt að hafa eftirlit með þessu. En þetta leysir ekki undirliggjandi vanda sem í þeim skýrslum sem hafa verið unnar er bent á leiðir til að leysa. Þannig að mig langar að spyrja hv. þingmann hvort við séum ekki aðeins of sein að fá þetta í hendurnar.


Ræðumaður: Gunnhildur Fríða Hallgrímsdóttir

Herra forseti. Ég er bara hér í þessari breytingartillögu að leggja það fram að ég fagna því að ríkisstjórnin vilji fylgja eftir sínum skuldbindingum um að afhenda orku til heimila og vil líka gera ríkinu greiðara að fylgja eftir sínum markmiðum þegar kemur að Parísarsáttmálanum, einfaldlega með því að leyfa Orkustofnun að mynda stefnu um forgangsröðun nýrrar orku og grænnar orku til verkefna sem stuðla að því að ná markmiðum Íslands samkvæmt Parísarsáttmálanum.


Ræðumaður: Gunnhildur Fríða Hallgrímsdóttir

Herra forseti. Ég fagna þessu frumvarpi, að hér séum við farin að átta okkur á því að til þess að samfélagið okkar geti virkað eins og við viljum og markmiðum okkar til velferðar verði náð er ekki hægt að leyfa alltaf frjálsa markaðinum að fara alfarið með ákvörðunarvald um hver fær orku. Auðvitað er það hagkvæmara ef við tölum bara út frá peningum séð að nýta orku í framleiðslu á Bitcoin eða áli. En eins og við vitum eru fleiri hlutir mikilvægir og því fagna ég að við séum farin að átta okkur á því og leggjum fram þetta frumvarp. Íslenska ríkið hefur nefnilega skuldbundið sig, eins og hv. þm. Njáll Trausti Friðbertsson minntist á, við höfum skuldbundið okkur til að afhenda orku til heimila og ég fagna því að verið sé að fylgja því eftir hér með þessu frumvarpi. En eins og ég hef oft minnt á og ætla að gera það enn og aftur í dag þá hefur Ísland einnig skuldbundið sig til að standa við Parísarsáttmálann og fara í aðgerðir sem passa að hlýnun jarðar fari ekki yfir 1,5°C og því þarf einmitt aðgerðir til að fylgja því eftir. Loftslags- og náttúruverndarmál mega nefnilega ekki vera bara eitthvert hliðarstefnumál sem við förum í ef við höfum tíma til heldur þurfa þau að vera kjarni allra okkar aðgerða.

Sú breytingartillaga sem ég legg fyrir og er hér að mæla fyrir gerir Orkustofnun kleift að mynda stefnu um forgangsröðun orku þannig að aðgerðum og verkefnum sem hafa bein áhrif á að minnka losun Íslands verði forgangsraðað. Þetta er bara fyrsta skrefið en eins og margir þingmenn hafa hér nefnt, að við viljum endilega nýta tímann á nýju ári til að fara í meiri endurskoðun varðandi raforkulög, þá er þetta mjög gott skref til að byrja þá vinnu, getum nýtt það einmitt á nýju komandi ári.

Við höfum verið mjög heppin með það á Íslandi að við framleiðum mesta raforku á mann ef miðað er við höfðatölu og höfum eiginlega aldrei áður þurft að taka einhverja alvöruumræðu um hvert við viljum að orkan fari. Það sem gerir hinn frjálsa markað mjög aðlaðandi, svo ég vitni í heimspekiprófessorinn Michael Sandel, er að hann leyfir okkur að sleppa við siðferðislegar og erfiðar spurningar sem við þurfum einn daginn að takast á við eins og t.d. í dag, því að það er skýrt nú að orkuframleiðsla er takmörkuð auðlind og við erum því komin í stöðu þar sem við viljum forgangsraða orku til heimilanna og ég tek vel undir það. Ég legg líka til að það verði líka forgangsraðað til grænna verkefna. Orka er grunnauðlind og innihaldsefni allra hagkerfa og dreifing hennar veldur afleiðingum, góðum eða slæmum, hvort sem við höfum tekið ákvörðun um það eða frjálsi markaðurinn. Þannig að þótt við séum viljandi að blinda okkur fyrir því og binda hendur varðandi það hver fær orkuna þá verða samt afleiðingar burt séð frá því.

Ég ætla líka að vitna í hagfræðinginn Mariana Mazzucato þegar hún talar um að á 21. öldinni, ef ríki ætla að ná sínum markmiðum um róttækar samfélagsbreytingar í kjölfar loftslagsbreytinga,  sé kominn tími til að ríki leggi línurnar í veitingu styrkja og auðlinda, ekki til þess að velja sigurvegara, eins og hefur oft verið haldið fram að öll aðkoma ríkisins sé byggð á, heldur að velja þá viljugu, þá sem eru tilbúnir að breytast í takt við tímann og í takt við stefnu stjórnvalda til að ná fram okkar samfélagslegu markmiðum.

Ég vil taka fram að þessi breytingartillaga er algjört byrjunarskref því að það er alveg rétt sem hv. þm. Njáll Trausti Friðbertsson hefur sagt, að orkuskipti verða eitt mikilvægasta mál næstu ára. Það er skortur á orku og við höfum bundið okkur til langtímasamninga og á meðan þeir eru í gildi og það er ekki að losna um nýja orku þá þurfum við aðeins að íhuga hvað við ætlum að gera til að fylla upp í það gat og ná fram orkuskiptum. En til þess að ná því fram og mögulega að skapa sátt í samfélaginu um hvernig við getum gert það þá þarf að vera skýrt að ný orka fari í að fylla upp í þetta gat og við getum m.a. gert það með því að samþykkja þessa breytingartillögu, þetta er algjört fyrsta skref. Margt þarf til að skapa þessa sátt og ég vil líka leggja til að þingið skoði eigendastefnu ríkisins sem á við um Landsvirkjun. Þar er lítið talað um hvert markmiðið með orkunni sé. Það er talað um einhverja smá samfélagslega ábyrgð en það er ekki talað mikið um hvernig eigi að takast á við spurningar eins og t.d. hvernig eigi að velja á milli hagnaðar- eða náttúruverndarsjónarmiða eða sjónarmiða orkuskipta. Ég vil hvetja ríkið til að takast á við það á nýju ári og mæli með því að þessi breytingartillaga verði samþykkt því að hér er bara verið að taka fyrsta skrefið eins og margir hafa verið að tala um að vilja endilega gera  í dag.


Ræðumaður: Gísli Rafn Ólafsson

Virðulegi forseti. Hér erum við að ræða ákveðin neyðarlög vegna forgangsorku til heimila. Ég gæti eflaust rakið hér næsta hálftímann alla þá vankanta sem eru á því að þurfa að gera þetta og hvernig þetta hefur farið í gegn. En hv. þm. Hanna Katrín Friðriksson gerði mjög góða grein fyrir því öllu. Það er einfaldlega þannig þegar upp er staðið að það er bara eitt sem skiptir máli í þessu og það er að almenningur fái raforku þegar skerða þarf raforku og að hún sé ekki á einhverju verði sem er tífalt, hundraðfalt það sem verið er að borga í dag. Þess vegna stend ég með þessu máli.


Ræðumaður: Gísli Rafn Ólafsson

Forseti. Það er ánægjulegt að sjá hér fram komið frumvarp til þess að styðja við sérstaklega þá tekjuminnstu í Grindavík sem hafa þurft að yfirgefa heimili sín og við í Pírötum munum að sjálfsögðu styðja vel við það mál. Það er hins vegar dálítið sorglegt hversu seint þetta mál er að koma hingað inn. Það er nú þegar liðinn rúmur mánuður síðan þessi ósköp dundu yfir Grindvíkinga og við í stjórnarandstöðunni allri höfum lýst yfir okkar samstarfsvilja alveg frá upphafi en frumvarpið eða drögin að því komu samt ekki frá ráðuneytinu til okkar fyrr en seint í gær. Það er von okkar að þetta séu mistök sem verði ekki endurtekin og að frekari frumvörp og annað sem kemur inn vegna Grindavíkur eða annarra náttúruhamfara verði unnin nánar með minni hlutanum því að þetta er um málefni sem snertir þjóðina alla, að standa með Grindvíkingum.

Ég vil líka leggja það til við hæstv. innviðaráðherra að þegar þetta frumvarp hefur verið samþykkt, sem ég vona að verði gert hér hratt og auðveldlega á þessu þingi áður en við förum í frí, taki hann það módel sem hér hefur verið búið til og búi til lög sem hægt verður að nýta í framtíðinni þegar aðrar náttúruhamfarir munu dynja yfir okkur. Við erum bara rétt að byrja með Reykjaneseldana. Við erum líka að ganga inn í það tímabil að við munum þurfa að takast á við miklar loftslagsbreytingar. Við eigum ekki að þurfa margar vikur til þess að tryggja húsnæði og annað fyrir þá sem fyrir því verða. Enn og aftur: Við munum styðja framgang þessa frumvarps og vonum að nánara samstarf verði um slík mál í framtíðinni.


Ræðumaður: Gísli Rafn Ólafsson

Virðulegur forseti. Mig langaði bara að spá í það hvort við ættum ekki að breyta nafni efnahags- og viðskiptanefndar í framtíðarnefnd vegna þess að hér er verið að setja inn grein sem á ekki að öðlast gildi fyrr en 2034. Mér finnst hreinlega mjög skondið að við ætlum virkilega að láta eitthvað inn í lög núna sem verður ekki að lögum fyrr en eftir 11 ár.


Ræðumaður: Gísli Rafn Ólafsson

Virðulegi forseti. Hér er verið að setja toll á snjallsíma og önnur tæki til þess að borga upp tap á höfundaréttarvörðu efni. Þetta er eldgömul aðferð við að reyna að fara á móti því að það sé verið að dreifa tónlist og öðru á netinu og orðið löngu, löngu tímabært að við fjarlægjum þessi atriði í lögunum og finnum aðrar og mun betri leiðir til að styðja við tónlistarmenn en eitthvað sem á ekki við lengur.


Ræðumaður: Þórhildur Sunna Ævarsdóttir

Virðulegur forseti. Það er gott að efnahags- og viðskiptanefnd ætli að víkja frá þessari ofuráherslu á bíla sem merkja mátti í svörum hæstv. umhverfisráðherra á mbl.is þegar tilkynnt var um að til stæði að fella niður þessar ívilnanir gagnvart hjólum. Það er auðvitað mikilvægt líka að minnka bílaumferð og það er þannig sem við náum að minnka mengun á götunum okkar. Það er því ótrúlega mikilvægt að við séum að halda áfram þessum stuðningi og þetta er virkilega mikilvæg leið í baráttunni við loftslagsáhrif.


Ræðumaður: Andrés Ingi Jónsson

Forseti. Ég vil þakka meiri hluta efnahags- og viðskiptanefndar þá skynsamlegu niðurstöðu að halda áfram niðurfellingu virðisaukaskatts af rafhjólum og reiðhjólum. Satt best að segja var ég ekki mjög bjartsýnn eftir að hafa átt orðastað við hæstv. umhverfisráðherra hér fyrr í vikunni þar sem ég spurði hvort honum þætti ekki skynsamlegra að halda þessari ívilnun áfram frekar en að fella hana niður eins og lagt var til í frumvarpinu. Ráðherra var nokkuð niðri fyrir og hrópaði hér nei, nei, nei. — Ég segi já.


Ræðumaður: Björn Leví Gunnarsson

Frú forseti. Þetta er svokallaður bandormur tvö. Venjulega er bara bandormur eitt sem kemur í upphafi þings og fylgir fjárlagafrumvarpinu. Nú erum við meira að segja líka með bandorm þrjú. Það er dálítið áhugavert í heildarsamhengi hlutanna að við erum búin að vera með ríkisstjórn í einhver sex fjárlög eða eitthvað svoleiðis og við erum á þeim stað á miðju seinna kjörtímabili ríkisstjórnarinnar að skattbreytingar eru að koma inn með rosalega stuttum fyrirvara. Það segir sitt um skipulagsleysið sem er í gangi í öllu í ríkisfjármálunum þegar allt kemur til alls. Umsagnaraðilar voru mjög ómyrkir í máli gagnvart þessum breytingartillögum sem voru lagðar til í þessum bandormi tvö, en meiri hlutinn finnst mér koma til móts við þær á þokkalega málefnalegan hátt miðað við hvernig umsagnir voru o.s.frv. En það er samt allt mjög kaótískt í þessu og því er ekki beinlínis hægt að hrósa málsmeðferðinni þegar allt kemur til alls.  Þó að breytingartillögurnar sem meiri hlutinn er með séu vissulega til betrumbóta þá komum við ekki til með að styðja þær nema þessar einstöku sem eru augljósar, eins og varðandi Grindavík og hjólin og gallann varðandi virðisaukaskattinn af rafbílum.


Ræðumaður: Björn Leví Gunnarsson

Forseti. Ég vil byrja á því að þakka meiri hlutanum fyrir að taka málefnalega í þær athugasemdir sem við komum með út af breytingartillögum meiri hlutans og taka málið aftur inn í nefnd. Þetta snýst líka um þá spurningu hvaða íþróttir þurfa hálfsjálfvirkar skammbyssur og riffla. Það er aukaatriði svo sem en það væri ágætt að fá svör við því, fá það á hreint. Svo eru þessi  öfgarök, þar sem söfnun á hálfsjálfvirkum skammbyssum og rifflum er líkt við frímerkjasöfnun, sem er bara alls ekki rétt. Það er alveg eins hægt að spyrja: Hvað með að safna handsprengjum eða kjarnorkusprengjum eða eitthvað svoleiðis? Að sjálfsögðu erum við ekki þar á línunni en einhvers staðar drögum við línuna og ég vil draga hana við hálfsjálfvirk vopn yfirleitt, það er ekki eitthvað sem á að safna. Þau eiga heima á safni, tvímælalaust, en ekki inni á heimilum fólks í einhverjum einkasöfnum og þess háttar.


Ræðumaður: Andrés Ingi Jónsson

Herra forseti. Þetta frumvarp sprettur náttúrlega ekki upp úr engu heldur því að í ljós kom fyrir nokkrum árum að lítill hópur fólks á alveg gríðarlegt magn af skilvirkum drápstólum í okkar friðsæla landi. Sjálfvirkar og hálfsjálfvirkar byssur og rifflar eiga ekkert erindi hingað. Það þarf enginn sem þarf að veiða gæs í jólamatinn að eiga AK47 byssu, það er hægt að redda þessu öðruvísi en með tækjum sem eru þekktust fyrir það að valda fjöldadauða. Þess vegna þótti mér mjög skrýtið að sjá meiri hluta allsherjar- og menntamálanefndar leggja til að setja aftur inn í lögin þá glufu sem ég hélt við værum að fylla upp í fyrir svokallaða safnara  drápstóla. Það er ágætt að meiri hlutinn dragi breytingartillöguna til baka, einfaldara hefði kannski verið að sleppa henni bara og klára restina  því að eftir því sem ég best veit þá er enginn ágreiningur um málið í heild. Það er bara þessi eina grein sem olli vandræðum. En gott og vel.  Ég vona að málið komi betra til þingsins í janúar en þangað til munu Píratar ekki greiða atkvæði með því.


Ræðumaður: Gunnhildur Fríða Hallgrímsdóttir

Heyr, heyr.Herra forseti. Hvað er aftur þekkingarsamfélag? Mér finnst eins og við höfum aðeins misst sjónar á því hvað þekkingarsamfélag er í þessum umræðum. Er það bara staður þar sem allir eru með háskólagráðu sem nýtist í starfi? Skipta gæði háskólagráðunnar engu? Ég vil vitna í fræg orð hægri handar Warrens Buffets, Charles Mungers, sem segir: Sýndu mér hvatana og ég get sýnt þér útkomuna. Ef við tengjum fjármagn háskóla við árangur þeirra í að pumpa út háskólagráðum þá endum við bara með háskóla sem vilja skera niður kostnað og skera niður kostnað sem nýtist nemendum. Þetta er mikilvægur tími sem prófessorar hafa í minni tímum með nemendum. Gefum nemendum frekari tíma til þess einmitt að banka upp hjá prófessornum og eignast vini í bekknum. Þannig verður nýsköpun til. Við erum að fjárfesta í nemendum, sýna þeim að menntun þeirra sé einhvers virði. Þaðan kemur nýsköpun, ekki bara með því að halda að við vitum hvernig framtíðin verður og að ýta fólki út í háskólagráður sem það vill ekki. Þannig verður engin nýsköpun til. Þetta gengur út á að treysta einstaklingnum.


Ræðumaður: Björn Leví Gunnarsson

Forseti. Það á sem sagt að bæta þekkingarsamfélagið, efla það og hefja það upp til vegs og virðingar — miðað við árið 2019, ekki miðað við árið í ár heldur árið 2019. Það á að lækka miðað við árið í ár. Það er ekki efling þekkingarsamfélagsins 2024 og 2025 miðað við 2023 heldur miðað við 2019. Það er gott að hafa í huga að þegar Covid kom á fleygiferð var sagt: Við ætlum að vaxa úr vandanum. Til að ná að vaxa úr vandanum þurfum við grunnrannsóknirnar, tvímælalaust, og þar kom stjórnarandstaðan inn með tillögu um að efla einmitt nýsköpunina sem meiri hlutinn hafnaði. Í kjölfarið á því fór meiri hlutinn að bæta ráð sitt varðandi nýsköpunina og bætti tvímælalaust í, sem er þess vert að fagna. En eins og gengur og gerist þá sýnir sagan að ef tillögur stjórnarandstöðunnar hefðu verið samþykktar á tímum Covid hefði það fjármagn nýst mun betur og við værum á mun betri stað í dag heldur en við erum núna.


Ræðumaður: Gísli Rafn Ólafsson

Virðulegi forseti. Hér er um metnaðarfulla stefnu að ræða en rétt eins og hefur verið sagt oft um þær stefnur sem hafa verið samþykktar hér á þingi: Það er ekki nóg að vera með falleg orð á blaði, fjármagn þarf líka að fylgja. Og það er akkúrat, eins og bent hefur verið á, verið að skera niður fjármagnið. Afsökunin sem kemur er sú að þetta hafi verið Covid-aðgerð á krísutímum. Við erum enn á krísutímum. Það eru háir vextir og há verðbólga og þá þurfum við einmitt að vera að fjárfesta í grunnrannsóknum og nýsköpun, eða eins og fyrrum forsætisráðherra Finnlands orðaði það: Við verðum að passa að borða ekki útsæðið okkar.


Ræðumaður: Gísli Rafn Ólafsson

Virðulegi forseti. Mig langar einnig að fagna því að hér sé þverpólitísk  samstaða um það að standa með fátækustu þjóðum heims. Nú á tímum sem eru erfiðir hér heima er mjög mikilvægt að við stöndum með þeim þjóðum þar sem ástandið er jafnvel enn þá verra. Það eru hundruð milljóna sem búa við hungursneyð í heiminum, hungursneyð þar sem þau fá ekkert að borða í marga daga og við þurfum virkilega að standa með þeim á sama tíma og við eigum að sjálfsögðu að standa við fólk hér heima. Ég þakka það góða samstarf sem hefur verið þvert á alla flokka þegar kemur að þessu máli.


Ræðumaður: Gísli Rafn Ólafsson

Virðulegi forseti. Ég lagði fram breytingartillögu við þetta frumvarp sem tæki út valkvætt ákvæði um það að fjarsala væri bönnuð. Skilgreiningin sem ráðuneytið hefur gefið er að þarna sé verið að banna fjarsölu frá svæðum utan EES. Frumvarpið segir hins vegar með mjög skýrum hætti að það sé verið að banna fjarsölu utan landamæra Íslands. Ég held að við séum að ganga of langt með þessu ákvæði en ég dró samt breytingartillögu mína til baka til að auðvelda framgang málsins þar sem það er margt annað gott í þessu frumvarpi. En ég hvet hv. velferðarnefnd og aðra að skoða þetta mun betur því að þarna held ég að við séum að ganga lengra heldur en EES-samningurinn leyfir.


Ræðumaður: Björn Leví Gunnarsson

Forseti. Mig langaði til að spyrja hæstv. forseta hvort 15 þingmenn hafi komist að í störfum þingsins í dag eða ekki.


Ræðumaður: Andrés Ingi Jónsson

Herra forseti. Það ergilegasta við aðgerðir ríkisstjórnarinnar í loftslagsmálum er að hún virðist trúa því í alvöru að hún sé með metnaðarfull markmið og að hún sé að ná þeim þegar tölurnar sýna annað. Útreikningar Umhverfisstofnunar benda til þess að árið 2030 náist 24% samdráttur í losun gróðurhúsalofttegunda þegar ríkisstjórnin stefnir að 55% samdrætti. Ríkisstjórnin er ekki einu sinni hálfdrættingur á við sjálfa sig. En það ergilegasta við þetta er hvað það eru mörg tækifæri sem væri hægt að grípa og ná árangri á stuttum tíma. Eitt af stærstu verkefnum stjórnvalda þessi misserin er að draga úr losun frá vegasamgöngum. En það góða er að þar eru aðgerðirnar kannski einna viðráðanlegastar. Horfum t.d. á samgöngur á höfuðborgarsvæðinu. Jú, jú, það er ákveðin skekkja í búsetu yfir landið en fyrir vikið erum við með meginþorra landsmanna á örlitlum bletti hér á suðvesturhorninu og það væri hægt að ná hröðum breytingum í notkun jarðefnaeldsneytis á því svæði. Hvernig væri t.d. að dæla pening í almenningssamgöngur á þessu svæði frekar en að líta alltaf til borgarlínu í framtíðinni sem lausn? Við þurfum að nota strætó dagsins í dag sem brú yfir í borgarlínuna og strætó þarf auðvitað að bæta úti um allt land þannig að fólk geti komist á milli bæja og landshluta og sveita. Það besta er að almenningur er meira en tilbúinn eins og sést á því hvernig sala á vistvænni ökutækjum hefur rokið upp og eins og sést á þeirri byltingu sem hefur orðið í hjólreiðum árið um kring.

Þess vegna vakti furðu þegar ríkisstjórnin lagði það til að hætta niðurfellingu á virðisaukaskatti á reiðhjólum núna um áramótin en gott að efnahags- og viðskiptanefnd hafði vit fyrir henni. En eftir sitjum við með þá súrrealísku upplifun að hafa séð umhverfisráðherra réttlæta þennan niðurskurð, jafnvel reiðast svolítið yfir því að við settum spurningarmerki við hann, vegna þess að stærstu áhyggjur ráðherra umhverfismála virðast vera að draga ekki nóg úr útgjöldum ríkissjóðs á meðan hans stærsta verkefni ætti að vera að draga úr losun gróðurhúsalofttegunda. Þegar kompásinn er svona skakkur hjá þeim ráðherra, er nema furða að við séum með áhyggjur af stöðu loftslagsmála í ríkisstjórn Katrínar Jakobsdóttur?


Ræðumaður: Gísli Rafn Ólafsson

Virðulegi forseti. Það að stunda kynlíf með barni er alltaf nauðgun. Löggjöfin er mjög skýr á því að barn undir 15 ára aldri getur ekki gefið upplýst samþykki um kynmök. Það hefur hreinlega ekki þroska til þess. Því miður höfum við á undanförnum vikum fengið að sjá a.m.k. tvö mál þar sem dómarar í héraðsdómi hafa ákveðið að dæma einstaklinga sem eru næstum tvöfalt eldri en börnin sem þeir nauðguðu einungis fyrir brot á 202. gr. hegningarlaga, sem fjallar um samræði og kynferðismök við börn undir 15 ára aldri, í stað þess að dæma viðkomandi fyrir nauðgun skv. 194. gr. hegningarlaga. Drífa Snædal, talskona Stígamóta, hefur harðlega gagnrýnt þessa dóma og bent á að jafnvel þótt tæling hafi átt sér stað sé það ekki tekið til greina í dómnum. Kolbrún Benediktsdóttur varahéraðssaksóknari og Ólöf Ásta Farestveit, forstjóri Barna- og fjölskyldustofu, taka báðar undir þá gagnrýni að börn á þessum aldri geta ekki veitt samþykki og þegar um er að ræða svona mikinn aldursmun þá geti það alls ekki talist gilt samþykki. Kolbrún bendir jafnframt á að þetta sé ólögmæt nauðung í ljósi yfirburðarstöðu þeirra sem frömdu verknaðina.

Virðulegi forseti. Báðum þessum dómum hefur verið áfrýjað til Landsréttar og það er óskandi að þar verði tekið rétt á þessum málum. Ef ekki þá er það skylda okkar hér á Alþingi að skýra löggjöfina svo allir dómarar þessa lands skilji hver vilji löggjafans er: Það að stunda kynlíf með börnum er og mun alltaf verða nauðgun.


Ræðumaður: Gunnhildur Fríða Hallgrímsdóttir

Herra forseti. Mér þykir mjög jákvætt að hér höfum við mikið rætt um hvar við getum gert betur í loftslagsmálum og þá sérstaklega í grænum umskiptum. Svo virðist, eins og oft gerist hér, sem við séum bara óvart flest sammála um hvað þurfi að gerast. Nú er stutt til jóla  og mig langaði að gefa ykkur öllum sm ájólagjöf áður en við förum; það er lausn við  þessu máli og ég hvet ykkur öll til að taka þetta upp á nýju þingári. Í eigendastefnu ríkisins fyrir ríkisfélög  kemur þetta m.a. fram:

„Félag skal vinna að þeim samfélagslegu markmiðum sem eigandi stefnir að með eignarhaldinu.“

Þetta er eini textinn sem snertir á því hvert samfélagslegt hlutverk ríkisfyrirtækja er — og já, svo það að auka hagnað. Þessi lög stýra því hvernig Landsvirkjun skal stjórna og hvernig þau taka ákvörðun um orku. Og hverjum kemur það þá á óvart að Landsvirkjun taki ákvarðanir um það hver fái að kaupa orkuna út frá því hver borgar bara besta verðið? Við getum ekki haldið því fram endalaust að orkuskiptin og loftslagsaðgerðir séu bara eitt stórt verðmætasköpunartækifæri. Það koma  stundum stundir þar sem við þurfum að sleppa tökum á hagnaðarmarkmiðum okkar og auka frekar hagnað í þágu velferðar. Til að ná markmiðum okkar í loftslagsmálum þurfum við róttækar breytingar á hraða sem samfélagið hefur aldrei séð áður. Þess vegna er hér tækifæri til að setja skýra stefnu um að orku, grunninnihaldsefni alla hagkerfa, sé forgangsraðað til grænna og vistvænna verkefna sem passa upp á framtíðarhorfur næstu kynslóðar.


Ræðumaður: Gísli Rafn Ólafsson

Frú forseti. Við ræðum hér um desembergreiðslu til öryrkja sem ég vona að allir þingmenn styðji heils hugar. En mig langaði hins vegar að gera athugasemd við það að þetta er núna þriðja árið í röð sem þetta frumvarp er flutt korter í jól, meira að segja flutt með svo stuttum fyrirvara í ár að það er nefndin sem leggur það fram en ekki ráðherra sjálfur. Það er sem sagt verið að bæta við í bráðabirgðaákvæði fyrir þetta ár að borguð sé út eingreiðsla. Það kemur manni mjög á óvart að við skulum vera að fara aftur og aftur með mál eins og þetta á hverju ári hér í gegn rétt fyrir þinglok, í stað þess að festa hreinlega þessa desembergreiðslu í lögum. Já, ég veit að það er búið að segja að það eigi að fara í allsherjarvinnu við að breyta lögum um almannatryggingar en þangað til væri það nú bæði vinnusparnaður hér innan þingsins að þetta væri bara fest sem grein sem væri alltaf í lögum og auk þess væru öryrkjar vissir um að þessi eingreiðsla kæmi. Það er ekki fyrr en bara korter í jól, hreint og klárt, á morgun eða hinn, sem þeir fá það staðfest að upphæðin, 66.381 kr., komi inn fyrir 31. desember. Við getum svo rifist um það hvort þetta sé ekki allt of lág upphæð, hvort það sé hægt að halda jól fyrir 66.000 kr. en ég ætla ekki að eyða tíma í það.


Ræðumaður: Björn Leví Gunnarsson

Forseti. Ég þakka kærlega fyrir þetta nefndarálit og þessar breytingartillögur. Það var ein tillagan sérstaklega sem við höfðum smá áhyggjur af. Ég átta mig á því hver tilraunin er þar á bak við, þ.e. að leyfa innflutning á hálfsjálfvirkum skammbyssum og hálfsjálfvirkum rifflum til söfnunar vegna aldurs þeirra og tengsla við hernámsliðið. Það sem ég kannski átta mig ekki alveg á er þar sem er talað um að vopnið þurfi að vera í óbreyttri mynd og sjást á ljósmyndum og eitthvað svoleiðis, eins og flutningsmaður nefndarálits kom hérna inn á áðan, hvort það væri eintakið, nákvæmlega þessi byssa eða almennt þessi tegund af byssu, sem er eitthvað sem væri áhugavert að skoða. En það sem ég hef áhyggjur af er það sem er talað um hérna, að vopnið þurfi að vera í óbreyttri mynd frá því sem var á hernámstíma og megi ekki hafa verið breytt að því marki sem hefur áhrif á útlit, virkni eða notkunarmöguleika. Eins og kom fram í umsögnum er það að safna vopnum ekki eins og að safna frímerkjum. Það er einfaldlega ekki þannig. Þá gæti maður alveg sagt, og farið í hina áttina, að það væri eins og að safna atómsprengjum, sitthvorar öfgarnar kannski þar. Það voru notaðar atómsprengjur í fyrsta sinn í seinni heimsstyrjöldinni, ekki á Íslandi þannig að það yrði ómögulegt samkvæmt þessu alla vega, kannski fóru þær hérna í gegn, hver veit. Ég hef ekkert á móti því svona upp á söfnunargildið að gera en ég sé þetta meira sem safngripi, ekki endilega eitthvað sem er í einhverjum safnaraskáp á einhverjum heimilum hingað og þangað um bæinn. Ég virði alveg söfnunarhyggju fólks á einn eða annan hátt og sögulegar minjar o.s.frv., en vopn sem virka eru ekki sambærileg öllum öðrum hlutum sem almennt er safnað. Ég myndi kannski ekki draga línuna við sverð, ef við förum þangað, en hálfsjálfvirkir rifflar og skammbyssur sem með sanni virka og er hægt að nota — mér finnst það orka tvímælis. Mögulega væri hægt að setja nánari skilyrði eða eitthvað því um líkt. Ég myndi fagna því að við skoðuðum hvernig væri hægt að ná niðurstöðu þarna. Ég þakka kærlega fyrir samvinnu í því að skoða það betur og einstaklega málefnalega unnið hjá meiri hlutanum hvað það varðar, takk kærlega.


Ræðumaður: Björn Leví Gunnarsson

Forseti. Hluti af heiti frumvarpsins, undirheiti, er varðandi vörslu og þá náttúrlega sérstaklega skotvopna, sem er áhugamál mitt þar sem ég hef stundað bogfimi. Það komu umsagnir þaðan því það er ákveðinn galli í vopnalögunum eins og er sem er í rauninni frekar einfalt að laga og er óþægilegt að ferðin hafi ekki verið nýtt til þess að gera það. Staðan er sú að það er ekki hægt að halda bogfimimót ungmenna á Íslandi af því að bogar fyrir ungmenni eru einungis leyfðir upp að ákveðinni þyngd. Þannig að ungmenni t.d. í Noregi sem eru æfa bara á sína boga og koma með þá til Íslands og ætla að nota þá hér geta það ekki af því að það er einfaldlega ólöglegt fyrir þau að nota bogana sína, sem þau mega annars nota í Noregi. Það er aðeins öðruvísi að keppa með þyngri boga en léttari boga þó að sjálfsögðu sé hægt að aðlaga sig að því o.s.frv., en það er ekki boginn sem viðkomandi æfir sig með. Þetta er þeirra bogi, boginn sem er löglegt að nota í Noregi en það er ólöglegt að koma með hann til Íslands og nota í keppni hérna og hvað þá þegar kemur að jafningjum þeirra á Íslandi. Það er spurning hvort það væri hægt að skoða það, nýta ferðina.


Ræðumaður: Björn Leví Gunnarsson

Forseti. Fyrir forvitnissakir: Hvaða íþróttir þurfa á hálfsjálfvirkum skammbyssum eða rifflum að halda?


Ræðumaður: Gísli Rafn Ólafsson

Herra forseti. Hér er verið að ræða frumvarp um sölu á tóbaki. Í i-lið 6. gr. (6. gr. h-liðar) er fjallað um að fjarsala tóbakssölu til neytanda yfir landamæri Íslands sé óheimil. Þarna tel ég að  verið sé að setja of þröng skilyrði því að fjarsala frá öðrum löndum innan EES ætti samkvæmt samningnum að  vera leyfð. Ég hef fengið þær skýringar frá framsögumanni málsins að þarna sé í rauninni verið að banna fjarsölu frá löndum utan EES. Ég lagði fram breytingartillögu um að fella þessa grein brott en hef dregið hana til baka eftir viðræður við  framsögumann málsins. Það er hins vegar þannig að þessi setning sem talar um landamæri Íslands er held ég of nákvæm ef það á að leyfa fjarsölu frá EES, eins og við megum t.d. gera í dag með áfengi. Ég held að það sé nauðsynlegt fyrir nefndina að skoða þetta svolítið vel áður en gengið  er til atkvæða um þetta. Ég hef dregið til baka breytingartillöguna en ég hvet samt nefndina og framsögumanninn til  að hugsa það  hvort þarna sé textinn of nákvæmur miðað við þær upplýsingar sem ráðuneyti og framsögumaður hafa gefið, en þar er fjallað um að þetta sé einungis til að stöðva fjarsölu frá löndum utan EES, að hún sé bönnuð. Ég held að það sé mjög mikilvægt að við fáum þetta alveg á hreint, hvort sem það er í greinargerð eða öðru. Eitthvað þarf alla vega að gera til að þarna séum við ekki að setja enn þá meiri skorður  en EES-samningurinn gerir í rauninni. Í dag megum við kaupa áfengi. Af hverju ætti það sama ekki að gilda um tóbakið? Ég skil það að ég megi kannski ekki kaupa mér kúbverska vindla beint frá Kúbu en ef ég vil kaupa þá í gegnum söluaðila sem selur þá í Brussel, af hverju ætti ég ekki að mega það? Erum við hér kannski að setja of ströng skilyrði inn í löggjöf hjá okkur sem síðan mun bíta okkur þegar eftirlitsstofnun ESA skoðar þessi lög, sérstaklega ef það eru einhverjir innan hennar sem eru mikið fyrir kúbverska vindla keypta í Brussel? Þá gætum við fengið á okkur dóm um að þarna séum við að gera eitthvað of nákvæmt eða of takmarkað miðað við það sem EES-tilskipunin, sem hér er verið að innleiða, ætlaði í rauninni að gera. Mig langar því bara að hvetja nefndina til þess að skoða þetta ef mögulegt er  því að þetta er eitthvað sem við verðum að passa okkur á, að við séum ekki að setja reglur  of þröngt miðað við EES-samninginn.


Ræðumaður: Björn Leví Gunnarsson

Forseti. Þetta er að ýmsu leyti ágætistillaga. Eins og ég kom inn á í andsvari áðan finnst mér áhugavert að það sé ekki minnst neitt á grunnrannsóknir í þessari tillögu, sem er grundvallaratriði í þessum geira þegar allt kemur til alls. Mig langaði til að bera aðeins saman fjármögnun og þau markmið sem hafa verið á undanförnum árum í þessum málaflokki. Í fjármálaáætlun á hverju ári eru sett fram ákveðin markmið, viðmið um hvaða árangri á að ná með opinberum fjármunum með ýmsum mælikvörðum. Mælikvarðarnir eru mjög áhugaverðir.

Svo ég fari í fjármálaáætlun frá 2020 eða 2021, allavega fyrir nokkrum árum síðan, þá er talað um nokkur markmið. Eitt markmiðið er að styrkja rannsóknastarf og umgjörð þess. Þar undir eru þrír mælikvarðar; ritrýndar birtingar háskóla, þriggja ára meðaltal, hlutfall kvenna meðal prófessora og hlutfall akademískra starfsmanna undir 40 ára, sem sagt fastráðnir starfsmenn. Staðan 2019 voru 2.294 ritrýndar birtingar háskóla, þriggja ára meðaltal 2.300. Það átti að ná markmiðinu um 2.625 árið 2021 og 3.125 árið 2025. Á sama tíma áttu að vera komnir 2.000 fastráðnir starfsmenn, þar af 800 undir 40 ára aldri. Hlutfall kvenna meðal prófessora átti að vera komið upp í 41%, úr 32%. Staðan í núgildandi fjármálaáætlun með sömu markmið, að styrkja rannsóknastarf og umgjörð þess — þar eru ritrýndar birtingar ekki nándar nærri þær sömu og í gömlu fjármálaáætluninni, þ.e. staðan 2022 er 1.563 þegar markmiðið fyrir 2021 átti að vera 2.625. Svolítið áhugavert. Markmiðið núna fyrir 2028 er að þá eigum við að vera komin í 1.800 ritrýndar greinar, færri en þær voru 2019. Allt í lagi, merkilegt. Hlutfall kvenna meðal prófessora hefur batnað og stefnir í að vera nokkurn veginn á pari við það sem áætlað var. Hlutfall akademískra starfsmanna er núna komið undir flokkinn um aukin gæði náms og námsumhverfis og það er búið að breyta kvarðanum, farið í prósentu í staðinn fyrir fjölda. Fjöldi skiptinema sem eru þarna undir líka á að vera kominn í 2.200 árið 2028, þ.e. erlendir skiptinemar á Íslandi, og 1.400 Íslendingar erlendis sem er svipað og var gert ráð fyrir í fyrri fjármálaáætlun. Þetta eru ekki alveg sömu ár, það áttu að vera 800 íslenskir skiptinemar erlendis og 2.000 erlendir hér á Íslandi árið 2025. Staðan 2022 er 1.000 og 1.600, það virðist ganga nokkuð vel upp á það að gera. En þetta er, ef má orða það þannig, grundvöllur fjármögnunarinnar þegar allt kemur til alls. Þetta er það sem kostar, beinir peningar, þegar verið er að tala um t.d. grunnrannsóknir og þess háttar. Þarna er verið að sækja fólk einmitt í framhaldsnám, dálítið mikið, þó nokkuð mikið.

Ég átta mig í rauninni ekki alveg á því hvernig þessi framtíðarsýn passar við fjármálaáætlun eins og hún hefur verið sett fram á undanförnum árum. Fyrst þessi tillaga er komin núna með hinum ýmsu markmiðum og aðgerðum þá býst ég við að það verði þó nokkur uppfærsla á málefnasviði háskóla í fjármálaáætlun í vor til að endurspegla þessa þingsályktunartillögu að einhverju leyti. En það má samt ekki glata þeim mælikvörðum sem eru þegar til staðar því þeir eru góðir, eins og fjöldi ritrýndra birtinga, fjöldi háskólanema o.s.frv. Þessir mælikvarðar endurspegla að mjög miklu leyti það fjármagn sem er að fara í málaflokkinn og hvaða árangri við erum að ná með því. Þó að ákveðin baunatalning, fjöldi nemenda o.s.frv., segi okkur ekkert endilega mikið, því að það er rosalega margt á bak við háskólanám sem birtist kannski þó nokkru seinna, þá höfum við samt góða reynslu af því, bæði varðandi eftirágreiningar sem hafa verið gerðar á verkefnum sem hafa farið í gegnum Rannsóknasjóð og líka Tækniþróunarsjóð, sem er svo sem á öðrum vettvangi. Við verðum í rauninni að grundvalla þetta þekkingarsamfélag held ég dálítið mikið betur. Það er eitt að telja fjölda ritrýndra greina sem eru birtar og hversu margir nemendur fara erlendis í nám og hversu margir koma hingað þegar umhverfið er eins kvikt og við höfum orðið vitni að á undanförnum árum. Það er rosaleg ásókn atvinnulífsins inn á þennan vettvang og ákall um að koma til móts við þær þarfir, sem er að vissu leyti dálítið áhugavert og er með réttu ákveðinn vettvangur, en hann má aldrei vera á kostnað grundvallarins sem eru einmitt grunnrannsóknir, grunnur þess fræðasamfélag sem við byggjum í rauninni alla þróun á í kjölfarið og hvað hann hefur upp á að bjóða. Mér finnst mælikvarðarnir eins og þeir koma fram ekki vera alveg nógu gagnsæir, þeir mættu vera betri og ég vonast til þess að þau markmið sem koma fram hérna geri það að verkum að við verðum upplýsingamiðaðri í fjármálaáætlun núna í vor og með fjármögnunina þá sérstaklega í kjölfarið, því ef þetta er í alvörunni það sem Alþingi og framkvæmdarvaldið og ráðherra vill að gerist þá kemur það þegar lögð er fram fjármálaáætlun og síðan fjárlög og það er verið að sýna á peninginn sem þetta kemur til með að kosta. Það er ekkert hægt að hlaupast burt frá því, þetta verður ekkert ókeypis. Það gerist ekkert sjálfkrafa að fólk gefi vinnu sína, eins mikið og vísindamenn gera það, ég verð að segja að ég þekki það, eins og með alþingismenn þá er ekkert til sem heitir yfirvinna eða neitt svoleiðis. Verkið er einfaldlega klárað og ef það þarf næturvinnu o.s.frv. þá gerist það.

Ég held að við þurfum að taka okkur taki hérna og sýna aðeins betur á spilin, sjá aðeins betur hvert peningarnir eru að fara í samvinnu við fræðasamfélagið. Það er líka margt sem er verið að segja hérna í tillögunni, við viljum leggja áherslu á hitt og þetta. Já, en það er líka akademískt frelsi. Það er ekki í stjórnarskrá enn þá, vonandi næst það, það er bara í lögum eins og er, en það er samt í lögum. Akademískt frelsi snýst dálítið um að stjórnvöld séu ekki að skipta sér af því hvað sé verið að gera og hvernig sé verið að gera það heldur einfaldlega að leggja ákveðnar áherslur, kalla fram ákveðin verkefni og þess háttar. Það kemur í gegnum t.d. fjárheimildir til hinna ýmsu mismunandi sjóða sem eru sérhæfðir á einn hátt eða annan, en það er síðan alltaf fræðasamfélagsins að ganga í það, með tillögum að verkefnum og mati á því hvað er raunhæft eða fræðilegt eða áhugavert, ekki endilega á forsendum þess að það sé hagnýtanlegt á allra næstu misserum. Verkefni getur þess vegna verið áhugavert, það skiptir ekki máli. Fræðasamfélagið hefur þróast á dálítið áhugaverðan hátt að undanförnu hvað það varðar og ég held að við þurfum kannski að taka pínuskref aftur á bak með það, af því að fjármagnið hefur að einhverju leyti þróast út í að vera markmiðssettara frekar en almennara. Það gefur í rauninni möguleikana á að það sé ekki verið að rannsaka — ja, akademíska frelsið er allavega mjög flókið á þann hátt. Ég kalla eftir því að við hugum aðeins að því í framkvæmd á þessari þingsályktunartillögu og ég hlakka til að sjá fjármálaáætlunina núna í vor því ég ætla að leita að merkjum um að það sé í raun og veru verið að gera betur í þekkingarsamfélagi á Íslandi, að vísu einungis til ársins 2025. Ég hlakka til þess að sjá 2026 o.s.frv.


Ræðumaður: Gísli Rafn Ólafsson

Forseti. Hér erum við að ræða enn eina tillögu til þingsályktunar um stefnumótandi aðgerðir og í þetta skipti erum við að ræða um þekkingarsamfélagið á Íslandi. Það er svo sem hægt að segja að í þessari stefnumótandi þingsályktunartillögu séu mörg fögur orð og þarna sé um metnaðarfulla stefnu að ræða en sannleikurinn er sá að því miður  skortir það að fjármagn fylgi til þess að raunverulega ná því sem verið er að leggja fram. Við getum bara tekið dæmi hér úr tillögunni, með leyfi forseta:

„Meginmarkmið í háskóla- og vísindastarfi verði að auka gæði náms og námsumhverfis í samkeppnishæfum háskólum. Rannsóknarhlutverk háskóla verði aukið og metnaður og hugvit virkjað í því skyni að efla þekkingu og skapa ný tækifæri fyrir vísindafólk.“

Já, ég ætla rétt að vona að allir vilji gera þetta, en á sama tíma er verið að skera niður. Raunveruleikinn er einfaldlega sá að það er verið að skera niður í þeim sjóðum sem snúa að fjármagni á rannsóknum, í nær öllum samkeppnissjóðum  innan Vísinda- og tækniráðs. Sá niðurskurður er þó nokkuð stór, hann er yfir 1 milljarður. Þegar við í stjórnarandstöðunni reynum að benda á þetta, að þarna sé nú misræmi, þá fáum við alltaf sama svarið. Svarið er alltaf þetta: Ja, þetta voru Covid-aðgerðir. Frábært. Kannski að við ættum að hugsa aðeins: Af hverju fórum við í þessar aðgerðir í Covid? Jú, vegna þess að við vissum að það er nauðsynlegt, eða eins og fyrrverandi forsætisráðherra Finnlands, Esko Aho, orðaði það: Það er nauðsynlegt að fjárfesta á krepputímum.

Hvað erum við að ganga í gegnum í dag? Nú er ekki lengur Covid en við erum með verðbólgu og háa vexti. Við erum að ganga í gegnum tímabil þar sem er líka erfitt t.d. að ná í fjármagn annars staðar fyrir rannsóknir og nýsköpun. Við sjáum það bara á því að það hefur aðeins hægt á því úti um allan heim hvaða fjármagn er verið að setja í nýsköpun. Ef það var góð hugmynd að bæta við fjármagni í Covid þá hlýtur það að vera enn þá betri hugmynd núna því að eins og Esko Aho, fyrrverandi forsætisráðherra Finnlands, orðaði það einnig, með leyfi forseta: Besta ráðið sem ég get gefið ykkur er að borða ekki kartöfluútsæði í kreppu. Nei, það er nefnilega þannig að fjárfesting í rannsóknum og nýsköpun skilar sér margfalt til baka. Og þó svo að hún kosti eitthvað núna þá gerir hún það að verkum að hagkerfi okkar verður sterkara og sterkara.

Fyrir nokkrum árum síðan eða fyrir um áratug var hugvitsiðnaðurinn á Íslandi ekkert mjög stór en það voru stóru draumar um að gera hugvitsiðnaðinn að því sem ég held að hafi verið kallað þriðja eða fjórða stoðin, sennilega þriðja stoðin því að  þá vorum við ekkert byrjuð á ferðaþjónustunni. Ferðaþjónustan hefur að sjálfsögðu  orðið ein af stóru stoðunum okkar. En það merkilega hefur líka gerst að hugvitið hefur orðið að stórri grunnstoð í okkar hagkerfi. Þegar hagkerfið gengur vel þá græðir ríkið og fær peningana margfalt til baka sem það hefur lagt í rannsóknar- og samkeppnissjóði, rétt eins og allir aðrir fjárfestar sem fjárfesta í nýsköpun. Þetta er nokkuð sem er tiltölulega vel skilið úti um allan heim.

Ef horft er til síðustu 50 ára  t.d. í löndum þar sem eru enn þá harðari kapítalískir  stjórnmálamenn  en hér á Íslandi, eins og t.d. í Bandaríkjunum þar sem bæði repúblikanar og demókratar hafa tryggt fjármagn til grunnrannsókna og aukið það ár frá ári síðastliðin 50 ár — þetta er það sem er að skila okkur hlutum eins og  internetinu og öðrum tæknibyltingum. Eins líffræðibyltingu sem hjálpar okkur með lyfjaiðnaðinn og heilbrigðistæknina og heilbrigðisgeirann allan og meira að segja fjárfestingarnar í því sem kannski eru ekki tækni heldur t.d. það að fjárfesta í hlut eins og mannfræði. Ég get sagt ykkur sögu af því hvernig fjárfesting í mannfræðikennslu og -þekkingu skilaði sér. Jú, ég var hluti af því alþjóðlega teymi sem fór til Vestur-Afríku þegar  ebólufaraldurinn geisaði þar 2014 og 2015. Fyrsta aðgerðaáætlunin hjá öllum var einfaldlega að setja upp fullt af sjúkrahúsum til að setja fólkið í sem þjáðist af þessari veiru, en talið var að allt að 80–90% þeirra sem fengju hana myndu látast. En viti menn, einn mannfræðingur, sem  var sendur inn í samfélögin þar sem þetta  geisaði í október og nóvember 2014, uppgötvaði það með því að fylgjast með fólkinu, með því að nýta   sína þekkingu, sína rannsóknarþekkingu, áttaði sig á því að ef aðeins einni  hegðun fólks væri breytt, það hvernig það meðhöndlaði lík eftir að fólk deyr, ef það breytti þessum eina hlut þá væri hægt að stoppa ebólubylgjuna. Og viti menn, það var hlustað á þennan mannfræðing. Í stað þess að byggja 100 sjúkrahús í þessum þremur löndum, og þá er ég  að tala um tjaldsjúkrahús, þá var farið í massífa baráttu í því að fá fólk til að breyta því hvernig það fór með lík þegar einhver deyr. Þetta stöðvaði þessa bylgju af ebólu sem annars hefði getað farið um alla heimsbyggðina. Þannig að já, það borgar sig að fjárfesta í þekkingu og rannsóknum.

Grunnrannsóknirnar eru algjör lykill að öflugri nýsköpun. Þess vegna verðum við að standa vörð um slíkt, sérstaklega á krepputíma. Ef lítið er um pening þá þurfum við að finna peninginn annars staðar. Það var  t.d. bætt við 1,5 milljörðum í fjárlögin fyrir tveimur árum síðan, sem hefur síðan haldið áfram, til að fjármagna eitt aukaráðuneyti. Spurning hvað það skilar til baka til samfélagsins miðað við það hvað fjárfesting í grunnrannsóknum hefði skilað.

Við í atvinnuveganefnd fengum þetta mál einnig til umsagnar. Við hefðum helst viljað fá þessa þingsályktunartillögu inn til okkar nefndar í upphafi vegna þess að við teljum að þetta hafi miklu meira að gera með möguleika hagkerfisins okkar til að vaxa heldur en endilega bara menntun. Við leggjum áherslu á það í okkar umfjöllun að  farið verði í  sérstakrar aðgerðir til að auka hlut kvenna þegar kemur að nýsköpun og rannsóknum og sérstaklega horft á það   hvernig þær geta náð í fjármagn, vegna þess að það hefur sýnt sig þegar kemur að nýsköpun að konur fá síður fjármagn. Ef það eru kvenkynsfrumkvöðlar þá fá þær síður fjármagn, en ef þær bæta hins vegar við  karlmanni í frumkvöðlateymið þá allt í einu kemur peningurinn inn. Þetta er svo sannarlega eitthvað sem við þurfum að horfa á.

Við viljum líka að það sé ekki bara, eins og nefnt er í þessari þingsályktunartillögu, horft til þess hvernig ríkið geti nýtt nýsköpun í heilbrigðisþjónustu heldur viljum við að horft sé til nýsköpunar í starfsemi allra ríkisstofnana og fyrirtækja. Við viljum líka að það sé settur ákveðinn fókus á nýsköpun tengdri loftslagsmálum og við teljum að það sé mikið af tækifærum tengdum því, bæði grunnrannsóknum og annarri nýsköpun.

Við viljum líka að það sé liðkað fyrir möguleikum erlendra frumkvöðla til að koma hingað. Það er búið að liðka fyrir því að fá hingað til lands starfsfólk erlendis frá en við þurfum líka frumkvöðlana, við þurfum líka að skapa tækifæri fyrir fólk sem kemur hingað utan frá EES til að koma hingað til lands, vera hér í rannsóknum, vera hér með nýsköpun. Það býr einfaldlega til tækifæri.

Við horfum líka mikið á menntunina og þar horfum við á aðgengi að fjarnámi. Við þurfum  virkilega að setja fjármagn inn í háskóla til þess að auka það.

Mig langaði að nota síðustu mínúturnar sem ég hef til að ræða um stöðu námsmanna. Það er nefnilega þannig að ef við ætlum að byggja upp þekkingarsamfélag hér á Íslandi þá þurfum við að tryggja það að námsmenn hafi möguleika á því að sækja nám. Það er því miður talað voðalega fallega um það af stjórnvöldum að umsóknum í Menntasjóð námsmanna hafi farið fækkandi — eins og það sé góður hlutur. Það sýnir þvert á móti   fram á það að það er grundvallarbrot í Menntasjóði námsmanna, framfærslulánin sem veitt eru eru svo lág að fólk nær ekki að lifa á þeim. Við gerðum einfalda útreikninga: Ef þú tekur að þér 50% vinnu með námi til þess að geta haft   í þig og á, og ég tala nú ekki um til að geta leigt húsnæði, og sú vinna er bara einföld eins og að vinna á kassa í Bónus,  þá kemur í ljós að framfærslustyrkurinn sem menntasjóðurinn lætur þig fá fer niður í 9.000 kr. á mánuði. Með öðrum orðum: Ef þú ferð í nám og  þarft að vinna með því af því að framfærslustyrkurinn er svo lágur þá orsakar það það að þú færð engan framfærslustyrk. Þá sækir þú auðvitað ekkert um styrk og vinnur bara meira og það kemur að sjálfsögðu niður á náminu.

Við Píratar lögðum því fram, ásamt þingmönnum Flokks fólksins þann 1. desember sl., sem er einmitt dagur stúdenta, frumvarp til laga um breytingu á ýmsum lögum sem bæta stöðu námsmanna. Grunnatriðin sem við lögðum þar fram voru  í fyrsta lagi  að  framfærslulán fyrir 100% nám skyldi ekki vera lægra  en grunnatvinnuleysisbætur vegna þess að það ætti  frekar að vera þannig að fólk færi í nám  en að vera á atvinnuleysisbótum. Í dag er sem sagt ódýrara fyrir ríkið ef þú ferð í nám en fyrir fólk almennt þá er þetta næstum því tvöfaldur munur. Við byrjuðum þess vegna á því að segja að grunnurinn ætti að vera sá að þú fáir það sama og grunnatvinnuleysisbæturnar eru.

Við horfðum líka á það að vera með  meiri möguleika fyrir fólk til að taka námið á lengri tíma og brjóta það meira upp vegna þess að ef fólk er að vinna með námi eða ef upp koma  aðstæður þar sem þú getur ekki verið að stunda fullt nám, þá þarftu að hafa tækifæri til þess að dreifa náminu betur.

Við erum líka með tvær grundvallarkröfur, ég myndi bara segja mannréttindakröfur fyrir námsmenn. Í fyrsta lagi: Ef námsmenn eignast börn þá sé fjárhæð fæðingarstyrks til foreldra í fullu námi sú sama og grunnatvinnuleysisbætur. Í dag  er þetta einfaldlega hrikaleg skerðing fyrir fólk, fyrir  nemendur ef það eignast barn. Í öðru lagi er það þannig í dag að þó svo að nemar vinni með námi og borgi í Atvinnuleysistryggingasjóð þá eiga þau ekki rétt á atvinnuleysisbótum. Þetta er svona eins og verið sé að taka skatta af fólki en gefa því ekkert í staðinn. Þetta þarf að laga, að sjálfsögðu.

Einnig viljum við auka frelsi nema til þess að sækja um niðurfellingu námslána við ýmsar ástæður eins og vegna varanlegra veikinda, fjárhagsörðugleika og annarra sérstakra aðstæðna.

Að lokum er eitt sem við teljum að verði að laga og það er að starfsnám í öllum greinum sé greitt. Það eigi ekki að vera eins og er í dag að ef þú ert að læra lækninn eða hjúkrunarfræðinginn, bara til að taka eitt dæmi, þá þarft þú að taka ákveðið mikið af starfsnámi. Þú fær ekkert borgað fyrir það. En svo, af því að það er mannekla þá tekurðu aðrir vaktir og færð borgað fyrir þær. Að sjálfsögðu ætti að   borga fyrir allar vaktir. Það er sem betur fer víða um heim smátt og smátt búið að banna þetta ógreidda starfsnám með lögum. Við Íslendingar þurfum að gera slíkt hið sama.

Grunnurinn að því að við getum byggt hér upp gott þekkingarsamfélag er  að við hugsum vel um námsmennina, að við tryggjum það að námsmenn hafi tækifæri til þess að sækja nám óháð því  hver fjárhagsleg staða, fjárhagslegur bakgrunnur þeirra fjölskyldna er og jafnframt að það sé ekki bara talað um fallegar aðgerðir í einhverjum skjölum sem enda bara á vefnum  eða upp í hillu einhvers staðar, heldur sé raunverulega sett fjármagn, það sé raunverulega verið sé að tryggja það að við höfum nægt kartöfluútsæði, eins og það var orðað, til þess að  eftir nokkur ár fáum við hér frábæra og mikla uppskeru sem hjálpar okkur að halda Íslandi í forystu  á öllum sviðum samfélagsins.


Ræðumaður: Björn Leví Gunnarsson

Forseti. Það hljómar bara undarlega að segjast vera að stefna enn hærra með minna fjármagni á næsta ári heldur en var áður, það fer ekki alveg saman. Annað sem mig langaði til að velta upp með hv. formanni nefndarinnar er fjarnámið annars vegar og hins vegar markmið um hlutfall karla í háskólanámi. Hlutfall karla í háskólanámi hefur verið að vaxa sem hlutfall af mannfjölda á undanförnum áratugum í rauninni, en hlutfall kvenna enn þá meira þannig að maður veltir fyrir sér: Er ástæða til að hafa áhyggjur af aukningu karla í háskólanámi eða gríðarlegri aukningu kvenna eða bara er hvort tveggja í lagi þegar allt kemur til alls? Einnig með fjarnám, það er talað um jöfn tækifæri en fjarnám er ekki alveg það sama og staðnám. Kennsluaðferðir eru flóknar og ýmislegt svoleiðis þar á bak við,  allt í lagi, og það veitir aukin tækifæri, vissulega, en það veitir ekki jöfn tækifæri. Við skulum hafa það í huga.


Ræðumaður: Björn Leví Gunnarsson

Forseti. Mér finnst svo áhugavert að hvergi í þingsályktunartillögunni eða í áliti meiri hluta er minnst á grunnrannsóknir, sérstaklega þegar á að efla í rauninni það sem grunnrannsóknir byggja grunninn að. Á undanförnum árum höfum við séð í gegnum úthlutanir Rannsóknasjóðs Rannís að mjög lágt hlutfall þeirra verkefna sem hafa komið þangað inn og hafa hlotið hæstu einkunn hafa fengið fjármögnun. Það skýtur dálítið skökku við að lækka fjárframlögin til þessara sjóða sem fjármagna grunnrannsóknir á sama tíma og það er verið að leggja fram þingsályktunartillögu um að efla þekkingarsamfélagið. Mér finnst það mjög áhugavert því að það er ekki hægt að líta á þessa vanfjármögnun grunnrannsókna sem nokkuð annað heldur en glötuð tækifæri. Þær hugmyndir sem koma þarna inn er búið að meta af helstu sérfræðingum sem góðar hugmyndir sem geta orðið að mjög áhugaverðum hlutum í framtíðinni. Ég átta mig ekki alveg á því hvernig við eigum að glíma við þetta því að það er eitt að segja og skrifa og kvitta undir þingsályktunartillögu um meiri og betri þekkingu og síðan er hitt að fjármagna það sem lagt er til. Við höfum lent í dálitlum fjármögnunarvanda hérna á Alþingi með hinar ýmsu tillögur og núna þegar við erum að afgreiða fjárlög fyrir næsta ár þá virðist ekki alveg vera samhljómur á milli þessarar tillögu og fjárlaga fyrir næsta ár.


Ræðumaður: Gísli Rafn Ólafsson

Frú forseti. Hér er ákveðin tímamótaþingsályktunartillaga að fara í gegnum þingið. Það er nefnilega þannig að hingað til höfum við Íslendingar alls ekki staðið okkur í því að ná því markmiði sem Sameinuðu þjóðirnar hafa sett fyrir iðnríki um að veita 0,7% af vergri þjóðarframleiðslu til þróunarsamvinnu. Í dag erum við einungis hálfdrættingar og erum í kringum 0,35% en með þessari þingsályktunartillögu eru stigin fyrstu skrefin í að hækka þessa prósentu jafnt og þétt upp í 0,7%. Ef sú hækkun sem lögð er til á því tímabili sem þessi þingsályktunartillaga nær til, til 2028, þá verðum við komin upp í 0,46% og ef við höldum áfram með svipaða árlega hækkun þá munum við ná þessu 0,7% markmiði árið 2035.

Það er einnig mjög mikilvægt skref stigið hér í að tryggja að 0,15–0,2% af vergri þjóðarframleiðslu fari til fátækustu ríkjanna. Það er nefnilega þannig að við megum ekki bara horfa á neyðina sem er okkur næst eins og Úkraínu. Við verðum að halda áfram að styðja við fátækustu löndin í heiminum.

Þar að auki langaði mig að nefna tvo aðra hluti sem eru hér. Það er í fyrsta lagi það að verið er að leggja til að áfram verði veitt framlög til verkefna á vegum félagasamtaka og að unnið verði að því að efla þetta starf og styðja það enn frekar. Það er nefnilega þannig að við Íslendingar erum með meira af okkar fé sem fer í gegnum tvíhliða samstarf heldur en í gegnum félagasamtök og aftur erum við hálfdrættingar á við kollega okkar annars staðar á Norðurlöndum sem setja miklu meira í gegnum félagasamtök. Frjálsu félagasamtökin hafa þann kost að þau vinna miklu nánar með fólkinu í löndunum sem verið er að styðja og er því mikilvægt að þetta sé aukið.

Mig langaði líka að nefna að hér er sérstaklega tekið fram að samstarf við fræðasamfélagið verði eflt og það sé gert bæði á því sviði að hér sé boðið upp á aukið nám og fjármagn til rannsókna til handa fræðasamfélaginu þegar kemur að þróunarsamvinnu og einnig að efla samstarf milli Háskóla Íslands og háskóla í þeim löndum þar sem tvíhliða samstarf er. Þetta er mikilvægt skref því að við þekkjum það öll að grunnurinn að öllu góðu starfi byrjar jú hjá fræðasamfélaginu.

Að lokum er lögð áhersla á að upplýsingagjöf og fræðsla um þátttöku Íslands í alþjóðlegri þróunarsamvinnu og mannúðarstarfi verði aukin. Þetta er nokkuð sem var mjög virkt hér áður fyrr en hefur dalað svolítið undanfarin ár og ánægjulegt að sjá að því sé haldið áfram.

Að lokum langar mig að taka undir það sem hv. þm. Hafdís Hrönn Hafsteinsdóttir nefndi hér á undan, að það hefur verið mjög þverpólitískt samstarf um þessa stefnu. Hún hefur verið unnin í nánu samstarfi við aðra aðila, bæði innan fræðasamfélagsins, innan frjálsra félagasamtaka og annarra sem koma að þróunarsamvinnu og það var hlustað á þennan hóp. Það er ekki alltaf, því miður, sem það er hlustað á fyrstu stigum svona mála á alla þá sem þessu tengjast. Það var ánægjulegt að sjá að það var hlustað á og tekið tillit til þeirra hugmynda sem hér komu fram. Ég sit sem fulltrúi Pírata í þróunarsamvinnunefnd og þróunarsamvinnunefndin skilaði frá sér einróma ályktun um tillögur að drögum að þessari stefnu og hæstv. utanríkisráðherra á skilið mikið lof fyrir það að hafa einmitt hlustað á þær tillögur sem komu þar. Tel ég að það sé til fyrirmyndar og eitthvað sem við gætum svo sannarlega gert í fleiri málum hér á Alþingi.

Að lokum langar mig bara að hvetja alla hv. þingmenn til að styðja þessa þingsályktunartillögu til samþykktar.


Ræðumaður: Þórhildur Sunna Ævarsdóttir

Forseti. Hér komum við upp og látum máttlaus orð falla um að mikilvægt sé að draga úr spennu fyrir botni Miðjarðarhafs, að auðvitað eigi að virða alþjóðalög og koma á friði en þetta eru máttlaus orð því að þau munu engu breyta um tölu látinna barna á Gaza. Orð okkar hér munu engu breyta um fjölda spítala sem sprengdir eru í loft upp eða íbúðahverfa sem ekki eru lengur til. Tími orðanna er liðinn og tími aðgerða er löngu runninn upp.

Þann 9. nóvember síðastliðinn samþykkti Alþingi Íslendinga ályktun þar sem kallað var eftir tafarlausu vopnahléi á Gaza-svæðinu og allar aðgerðir Ísraels sem brjóta gegn alþjóðalögum voru fordæmdar. Ályktunin var samþykkt í kjölfar hjásetu Íslands í atkvæðagreiðslu um ályktun allsherjarþings Sameinuðu þjóðanna um vopnahlé af mannúðarástæðum sem samþykkt var með 120 atkvæðum þann 27. október síðastliðinn. Öryggisráð Sameinuðu þjóðanna samþykkti einnig ályktun um mannúðarhlé þann 15. nóvember síðastliðinn. Ályktunin er bindandi fyrir aðildarríki en var hunsuð af Ísrael. Öll þessi orð hafa verið hunsuð af Ísrael. Frá því að þessar ályktanir voru samþykktar hefur Ísrael haldið áfram linnulausum árásum á saklausa borgara Palestínu, myrt þúsundir til viðbótar og gjöreyðilagt nauðsynlega innviði sem verndaðir eru samkvæmt alþjóðalögum. Ísraelskir ráðamenn hafa lýst yfir einbeittum ásetningi til þess að jafna Gaza við jörðu. Ráðherrar ríkisstjórnar Íslands segjast hafa talað skýrt á alþjóðavettvangi, þau hafa boðið upp á fullt af orðum, en orð eru ekki nóg. Við eigum að gera allt sem í okkar valdi stendur til að stöðva þjóðarmorðið sem verið er að fremja fyrir augum alheimsins.

Forseti. Það er því miður ekkert nýtt að Palestína logi í stríðsátökum. Árið 2014 ritaði Katrín Jakobsdóttir grein um aðra árásahrinu Ísraelshers á Gaza þar sem 2.000 manns létu lífið og sagði, með leyfi forseta:

„Þegar börn eru stráfelld getur alþjóðasamfélagið ekki setið hjá. Ef ekkert lát verður á ofbeldisverkum Ísraels og ríkið heldur áfram að brjóta alþjóðalög og almenn mannréttindi hlýtur sú spurning einnig að vakna hvort rétt sé að slíta stjórnmálasambandi við ríkið.“

Ári síðar samþykkti landsfundur Vinstri grænna ályktun um að Ísland ætti að slíta stjórnmálasambandi við Ísrael. Þegar hæstv. forsætisráðherra Katrín Jakobsdóttir skrifaði greinina var hún óbreyttur þingmaður í stjórnarandstöðu. Í dag leiðir hún ríkisstjórn landsins sem forsætisráðherra en minna hefur farið fyrir þessari afstöðu síðan hún tók við því keflinu. Árið 2014 höfðu 2.000 manneskjur látið lífið. Þegar þessi orð eru töluð hafa yfir 17.000 manns verið drepin á Gaza, saklausir borgarar í miklum meiri hluta og yfir helmingur þeirra börn. Meðalaldur látinna er fimm ár.

Ríkisstjórn Katrínar Jakobsdóttur ber skylda til þess að fylgja eftir ályktun Alþingis af fullum þunga. Á meðan ríkisstjórnin tekur ekki skýra afstöðu með markvissum aðgerðum og krefst þess að ísraelsk stjórnvöld láti af árásum sínum og fylgi alþjóðalögum er Ísland meðsekt í hryllingnum á Gaza. Fólk kann að halda því fram að litla Ísland hafi engin áhrif í stóra samhenginu en lítil þúfa getur velt þungu hlassi, jafnvel á alþjóðavettvangi. Þannig var Ísland fyrst vestrænna ríkja til að viðurkenna sjálfstæði Palestínu og önnur lönd fylgdu á eftir. Þótt viðskipti okkar við Ísrael marki ekki stóran hluta ísraelsks efnahagslífs getur Ísland sett sterkt fordæmi sem aðrar þjóðir gætu fylgt. Íslensk stjórnvöld gætu einnig einhliða eflt stuðning við palestínskt flóttafólk með því að virkja 44. gr. útlendingalaga um fjöldaflótta líkt og gert hefur verið fyrir flóttafólk frá Úkraínu og það er hægt að ákveða strax í dag að leyfa öllum Palestínubúum sem eru hér nú þegar að vera hér áfram, þar með talið palestínskum börnum.

Dugleysi ríkisstjórnar Katrínar Jakobsdóttur gagnvart stríðsglæpum og þjóðernishreinsunum ísraelskra stjórnvalda er ekki í okkar nafni. Við fordæmum meðvirkni með aðför sem mannréttindasérfræðinga Sameinuðu þjóðanna hafa lýst sem þjóðarmorði. Okkur ber sem fullvalda ríki bæði siðferðileg og þjóðréttarleg skylda til að gera allt sem í okkar valdi stendur til að koma í veg fyrir frekari blóðsúthellingar. Okkur ber með öðrum orðum skylda til að gera meira en að tala orð sem enginn heyrir.

Þingflokkur Pírata skorar á ríkisstjórnina að sýna frumkvæði í nafni framvarðarhlutverks Íslands í þágu mannréttinda, grípa til tafarlausra aðgerða til að koma á vopnahléi án tafa, stöðva frekari stríðsglæpi og mögulegt þjóðarmorð fyrir botni Miðjarðarhafs með öllum tiltækum ráðum. Við krefjumst þess að ríkisstjórnin endurskoði stjórnmálasamband sitt við Ísrael, grípi strax til viðskiptaþvingana og hvetji önnur ríki til að gera slíkt hið sama, virki ákvæði útlendingalaga um fjöldaflótta til að auðvelda komu flóttafólks frá Palestínu til landsins og tryggi að palestínskt flóttafólk, þar með talið palestínsk börn,  sem nú þegar eru á Íslandi, fái að vera hér áfram því þegar allt kemur til alls þá skiptir öllu máli að koma á friði.


Ræðumaður: Þórhildur Sunna Ævarsdóttir

Virðulegur forseti. Ég þakka hæstv. ráðherra fyrir svarið. Það er gott að fá það a.m.k. skýrt fram að hæstv. forsætisráðherra styður það ekki að slíta stjórnmálasambandi við Ísrael. Þá kannski vaknar sú spurning hvort hæstv. forsætisráðherra styðji þá nálgun að minnka stjórnmálaleg tengsl við Ísraels, t.d. með því að segja upp trúnaðarbréfi við sendiherra Ísraels gagnvart Íslandi eða að segja upp samningi við ræðismann Íslands í Ísrael. Það eru ýmis skref sem eru í átt við þau sem hafa verið tekin gagnvart Rússlandi eftir innrásina í Úkraínu sem er hægt að grípa til núna til að auka þrýsting. Ég heyrði heldur ekki svar við spurningu minni til hæstv. ráðherra  hvort hún telji ástæðu til þess að hefja viðskiptaþvinganir gagnvart Ísrael og ef ekki, hvers vegna ekki.


Ræðumaður: Þórhildur Sunna Ævarsdóttir

Árið 2014 ritaði hv. þm. Katrín Jakobsdóttir grein um árásahrinu Ísraelshers á Gaza þar sem yfir 2.000 manns létu lífið og sagði, með leyfi forseta:

„Þegar börn eru stráfelld getur alþjóðasamfélagið ekki setið hjá. Ef ekkert lát verður á ofbeldisverkum Ísraels og ríkið heldur áfram að brjóta alþjóðalög og almenn mannréttindi hlýtur sú spurning einnig að vakna hvort rétt sé að slíta stjórnmálasambandi við ríkið.“

Ári síðar samþykkti landsfundur VG ályktun um að Ísland ætti að slíta stjórnmálasambandi við Ísrael. Þegar Katrín Jakobsdóttir skrifaði greinina var hún óbreyttur þingmaður í stjórnarandstöðu. Í dag leiðir hún ríkisstjórn landsins sem hæstv. forsætisráðherra en minna hefur farið fyrir þessari afstöðu síðan hún tók við því kefli. Árið 2014 höfðu 2.000 manneskjur látið lífið. Þegar þessi orð eru töluð hafa yfir 17.000 manns verið drepin á Gaza, saklausir borgarar í miklum meiri hluta og yfir helmingur þeirra börn. Ráðherrar í ríkisstjórn Íslands segjast hafa talað skýrt á alþjóðavettvangi en það er ekki nóg. Ríkisstjórn Katrínar Jakobsdóttur hlýtur að þurfa að fylgja eftir ályktun Alþingis af fullum þunga og beita sér fyrir vopnahléi með öllum tiltækum ráðum. Fólk kann að halda því fram að litla Ísland hafi engin áhrif í stóra samhenginu en lítil þúfa getur velt þungu hlassi, jafnvel á alþjóðavettvangi. Þannig var Ísland fyrst vestrænna ríkja til að viðurkenna sjálfstæði Palestínu og önnur ríki fylgdu á eftir.

Ég vil því spyrja hæstv. forsætisráðherra: Finnst henni tilefni til þess að slíta stjórnmálasambandi við Ísrael líkt og hún gaf í skyn árið 2014? Telur hún ástæðu til þess að hefja viðskiptaþvinganir gagnvart Ísrael? Ef ekki, hvers vegna ekki? Hvað breyttist frá því að hæstv. forsætisráðherra ritaði umrædda grein?


Ræðumaður: Greta Ósk Óskarsdóttir

Virðulegi forseti. Ég styð þessa breytingartillögu heils hugar. Mig langar kannski líka nefna að til framtíðar væri gott að sjá að aðgangur yrði tryggður að fjölbreyttari úrræðum, t.d. lágþröskulda áfallamiðaðri meðferð ásamt því góða starfi sem fer fram hjá SÁÁ.


Ræðumaður: Gísli Rafn Ólafsson

Virðulegi forseti. Hér er verið að leggja fram 2,7 milljarða til byggingar varnargarða í kringum Svartsengi og Grindavík. Mikilvægt verkefni og vonandi byrjunin á því að við  Íslendingar horfum aðeins lengra en bara í þá ofanflóðagarða sem við höfum hugsað um hingað til varðandi það hvernig við getum byggt upp viðnámsþol þjóðarinnar, sérstaklega þegar kemur að náttúruvá. Því styð ég þetta að sjálfsögðu.


Ræðumaður: Gísli Rafn Ólafsson

Virðulegur forseti. Það er ánægjulegt að sjá að það er verið að leggja fjármagn til þess að styðja við bændur sem í dag berjast í bökkum við það að halda rekstrinum gangandi. Það er von mín að þetta sé einungis fyrsta aðgerðin sem ríkisstjórnin leggur til til þess að styðja við bændur, sérstaklega unga bændur sem búa við mikinn vanda nú vegna hárra vaxta og verðbólgu.


Ræðumaður: Gísli Rafn Ólafsson

Virðulegi forseti. Mig langar líka að fagna þessari aukafjárveitingu til Landhelgisgæslunnar. Við höfum séð það á undanförnum vikum hversu mikilvægt það er að hafa öfluga viðbragðsaðila þegar móðir náttúra minnir okkur á það hversu lítil í rauninni við erum. Það er von mín að það sé ekki bara veittur aukapeningur nú fyrir þetta ár heldur að unnið sé í því að tryggja góðan rekstrargrundvöll Gæslunnar, þeirra þyrlna og þeirra flugvéla og skipa sem þau hafa því að þetta eru tæki sem mega ekki bregðast þegar neyðin bankar upp á.


Ræðumaður: Björn Leví Gunnarsson

Forseti. Hér er um að ræða nokkurn veginn  lokauppgjör ársins 2023. Það á eftir að klára að setja það í ríkisreikning þegar allt kemur til alls. Í upphafi árs eða í lok síðasta árs er í rauninni var lagt fram þetta fjárlagafrumvarp fyrir árið 2003  með því markmiði að það væri barátta gegn verðbólgunni. Þegar fjárlagafrumvarpið var lagt fram var spáð 4,9%, verðbólgu fyrir árið 2003. Þegar fjárlagafrumvarpið var samþykkt  var spáð 5,6% verðbólgu. Núna er hún 8% og stefnir í 8,7% samkvæmt nefndaráliti. Það má með sanni segja að tilraun ríkisstjórnarinnar til að hafa hemil á verðbólgunni með þessum fjárlögum fyrir árið 2003 hafi ekki heppnast þrátt fyrir auknar stýrivaxtahækkanir, um 3% eða eitthvað svoleiðis á sama tíma. Þannig að við erum einfaldlega að horfa upp á glataða efnahagsstefnu, mistök í efnahagsstefnu. Þetta er ekkert flókið.


Ræðumaður: Björn Leví Gunnarsson

Forseti. Hér áðan greiddum við atkvæði um niðurfellingu sóknargjalda og hér er einmitt verið að fella lögin einfaldlega úr gildi sem uppfærslan áðan átti að vera samkvæmt lögum. Þannig að þegar fólk greiðir atkvæði um þetta og fellir burt laun þá þarf ekki að uppfæra krónutöluna eins og var gert áðan. En það er ekki mikil stemning fyrir því sem er aftur mjög áhugavert.


Ræðumaður: Björn Leví Gunnarsson

Herra forseti. Hér er Samkeppniseftirlitinu gert kleift að hafa hærri samrunagjöld vegna þess mikla fjölda samrunamála sem hefur komið til Samkeppniseftirlitsins. Tæknilega séð  gæti atvinnulífið ákveðið að senda inn fullt af samrunamálum til Samkeppniseftirlitsins og í rauninni drekkt því í kostnaði,  í raun  bara svona opinn krani á ríkissjóð þegar allt kemur til alls. Þannig að Samkeppniseftirlitið gæti í rauninni ekki gert neitt annað, það hefði ekki fjármagn fyrir neitt annað. Það er því mjög eðlilegt að þegar koma inn svona stórir samrunar, og allir aðrir í rauninni, að það þá sé greitt sanngjarnt gjald fyrir það samkvæmt þeim kostnaði sem Samkeppniseftirlitið verður tvímælalaust fyrir vegna þeirra mála.


Ræðumaður: Björn Leví Gunnarsson

Forseti. Hér eru einfaldar breytingar til að aðstoða skattrannsóknarstjóra við að berjast við tilhæfulausa reikninga, mál sem gæti sparað allt að 10 milljörðum á ári þegar allt kemur til alls.


Ræðumaður: Gísli Rafn Ólafsson

Virðulegur forseti. Það hryggir mig mikið að sjá öll þessi rauðu ljós hér uppi. Hér er fólk ekki að greiða atkvæði samkvæmt sannfæringu sinni því að ég veit að þið eruð hér inni sannfærð um að við þurfum að standa með frændum okkar í Úkraínu. Þetta er leið til þess að sýna þeim í verki að við stöndum með þeim. En því miður virðist þetta ætla að falla nákvæmlega eftir flokkspólitík þegar maður hefði vonað að hér stæði fólk með sannfæringunni.


Ræðumaður: Björn Leví Gunnarsson

Forseti. Hér er um að ræða fjórar breytingar í þessum a- og b-lið. Til að byrja með er þetta lækkun á almennum tekjuskatti vegna þess að sóknargjöldum er slaufað. Það eru greidd atkvæði um það að hækka fjármagnstekjuskatt upp í 30% til að brúa bilið á milli hátekjuskattsins og fjármagnstekjuskattsins og gera það að útsvari. Það eru greidd atkvæði um það að hækka persónuafslátt fjármagnstekna úr 300.000 í 400.000 — til þess að hækkunin lendi í rauninni bara á hæstu tekjutíundinni. Og að lokum að ónotaður persónuafsláttur fjármagnstekna teljist sem  venjulegur persónuafsláttur í lok árs, ef hann er ónotaður. Afgangurinn af greinunum hérna sem tengjast síðan hækkun fjármagnstekjuskatts, ef fólk ákveður að segja nei við þessu af einhverjum skrýtnum ástæðum, verður þá dreginn til baka.


Ræðumaður: Björn Leví Gunnarsson

Samkvæmt lögum.Forseti. Þetta er klassíska tillagan um að fella niður lög um sóknargjöld og tilheyrandi skattheimtu vegna þeirra. Það er ekkert flóknara en það. Fólk er vanalega ekkert sammála því, það er mjög áhugavert.


Ræðumaður: Björn Leví Gunnarsson

Forseti. Það þarf að byggja upp fleiri hjúkrunarheimili þannig að við styðjum ekki þá breytingartillögu að hækkunin falli brott á gjaldinu í Framkvæmdasjóð aldraðra, en styðjum hins vegar síðan næstu grein sem er um að rekstrarkostnaður hjúkrunarheimila verði ekki greiddur af Framkvæmdasjóði aldraðra.


Ræðumaður: Björn Leví Gunnarsson

Frú forseti. Það er einfaldlega verið að taka þá ákvörðun í fjárlögunum og bandorminum sem við erum að tala um núna að stýrivaxtahækkanirnar falli með fullum þunga á lægstu tekjutíundirnar. Það er í rauninni ekkert flóknara en það. Það er einfaldlega ekki ákveðið að láta grunnkerfin í velferðarkerfinu okkar fylgja verðlagi, hvað þá launaþróun. Það er stóra fréttin í þessu öllu þegar allt kemur til alls. Og þegar er verið að tala um útsvarið til sveitarfélaganna vegna málaflokks fatlaðra þá er það af því að sveitarfélögin eru búin að vera í hallarekstri í þeim málaflokki undanfarin ár. Það er ekki til þess að þau geti eytt meiri pening í þeim málaflokki, það er til þess að þau geti yfirleitt rekið þann málaflokk sem Alþingi setti yfir á sveitarfélögin með allt of lágu kostnaðarmati.  Kostnaðarmatið, 6 milljarðar, er ekki einu sinni nóg miðað við þau gögn sem við höfum fengið að sjá, þannig að þessi fjárlög eru svona hálfkveðin vísa að öllu leyti.


Ræðumaður: Björn Leví Gunnarsson

Forseti. Fólk hefur kannski orðið vart við að ég kvarta oft og kveina yfir fjárlögum ríkisstjórnarinnar og sitt sýnist kannski hverjum um forgangsröðun sem ég er ekkert rosalega sammála. En ekkert kvart er svo slæmt að ekki fylgi hrós líka, þ.e. án þess að fólk geti hrósað fyrir eitthvað þá verður allt kvart og kvein eiginlega frekar verðlaust og mig langaði aðeins til að hrósa núna meiri hlutanum sem er að vinna  í þinglokunum, sem eru dálítið skrýtin þessa dagana, skrýtin þinglok. Við höfum gert athugasemdir við nokkur atriði í málum sem við erum að afgreiða hérna við þinglok, m.a. í vopnalögum sem er núna verið að fresta fram á morgundaginn og ég vil sérstaklega hrósa fyrir það. Venjulega hefur það verið þannig að þegar það er kannski ágreiningur um eitthvert mál eða atriði í einhverju máli þá er bara keyrt á umræðuna á meðan það er verið að reyna að komast að því hvort það sé hægt að gera hlutina einhvern veginn öðruvísi. En í þessu tilviki er málinu einfaldlega seinkað þangað til á morgun og unnið að breytingunum á meðan. Mig langar bara til að hrósa fyrir í rauninni þessa smávægilegu breytingu en málefnalegu breytingu í nálgun á því hvernig við leysum úr ágreiningsefnum. Meira svona. Það þarf stundum ekki mikið til, en þetta er tvímælalaust til bóta. Takk fyrir.


Ræðumaður: Greta Ósk Óskarsdóttir

Virðulegi forseti. Ég vil lýsa yfir áhyggjum mínum á stöðu grunnrannsókna hér á landi, sér í lagi stöðu byggingarrannsókna um þessar mundir. Við lokun Nýsköpunarmiðstöðvar Íslands, sem síðar var breytt í Tæknisetur, fór fram stór flétta þar sem verulega var vegið að grunnrannsóknum; myglurannsóknum, umhverfismælingum og eitt það sem olli mér mestum áhyggjum var lokun Rannsóknastofu byggingariðnaðarins. Nú þegar við erum búin að koma auga á það að rakaskemmdir og mygla geta valdið alvarlegum og í sumum tilfellum óafturkræfum heilsuskaða þá erum við farin af stað í það erfiða verkefni að gera við heimili í einkaeigu, opinberar eignir ríkisins og sveitarfélaga á borð við skóla, leikskóla, spítalahúsnæði, félagslegt húsnæði o.s.frv. En það er ekki aðeins frestun á viðhaldi sem olli þessu ástandi heldur líka í sumum tilvikum hvernig byggingar voru byggðar, úr hvaða efnum, hvernig þær voru settar saman og hvernig frágangurinn var. Við eigum Rannsóknastofu byggingariðnaðarins líklega að einhverju leyti að þakka að húsnæði hefur ekki skemmst meira í jarðhræringum sem við höfum verið að upplifa. Við nutum góðs af áralöngum byggingarrannsóknum, m.a. rannsóknum á gæði steypu og burðarþoli, vandaðri byggingarreglugerð og alþjóðlegum byggingastöðlum sem hafa verið lagaðir að íslenskum aðstæðum. Nú er sú hætta yfirvofandi að þessi þekking glatist. Íslensk stjórnvöld ætla að hætta að aðlaga evrópska þolhönnunarstaðla að íslenskum aðstæðum, m.a. verður horfið frá ákvæðum sem eiga að tryggja jarðskjálftaheldni húsa. Því verða engar séríslenskar kröfur til þolhönnunar mannvirkja á Íslandi. Á Íslandi er hið heilaga gral fyrir marga að eignast öruggt heimili. Munu heimili morgundagsins standast jarðskjálfta og vera laus við stórfellda galla? Er ríkisstjórnin að gera nóg til þess að tryggja það?


Ræðumaður: Gunnhildur Fríða Hallgrímsdóttir

Virðulegi forseti. Í þessum töluðu orðum er loftslagsráðstefnan COP28 að klárast og lítur ekki út fyrir að  tímamótasamkomulag um útfösun jarðefnaeldsneytis muni nást. Að vísu kemur þetta ekki á óvart þar sem forseti ráðstefnunnar er einnig formaður ríkisolíufélags Sameinuðu arabísku furstadæmanna, en samt sem áður er þetta staðfesting á því að þótt heimurinn hafi skrifað undir Parísarsamkomulagið er ekki samstaða um mikilvægasta skrefið til þess að ná því og því er 1,5°C markmiðið í mikilli hættu.

COP28-ráðstefnan biður um lægsta samnefnara sem gildir um ríki sem búa ekki yfir þeim náttúruauðlindum sem Ísland býr yfir og því eigum við   ekki að láta þessa niðurstöðu stöðva okkur í því að ýta undir metnað til að sýna fram á að útfösun jarðefnaeldsneytis er möguleg til þess að önnur ríki geti horft til okkar sem fyrirmyndar. Biðla ég nú til þingsins að falla ekki í meðvirkni út af metnaðarleysi lægsta samnefnara í loftslagsmálum og gefa frekar í og fylgja eftir þeim áætlunum sem voru í stjórnarsáttmálanum um að fara í orkuskipti.

Undanfarið hefur ríkisstjórnin ítrekað talað um mikilvægi þess að virkja í þágu orkuskipta. Sannarlega jákvætt markmið en aldrei er skýrt hvernig á að komast þangað. Á meðan við höfum ekki raunhæfa áætlun um orkuþörf til framtíðar heldur bara óskalista hagsmunaafla þá er ekkert sem tryggir að ný orka fari í græn verkefni. Það er því ekki hægt að tryggja að ný græn orka fari í orkuskipti, sem skapar vantraust til orkuskipta. Mikilvægt er að allir geti treyst því að orkan fari ekki í mengandi framleiðslu. Horfur framtíðarkynslóða eru í húfi og við getum ekki kynnt okkur endalaust sem fyrirmynd á alþjóðaloftslagsráðstefnum ef við stöndum  enn með allt niður um okkur í bakherberginu eins og virðist vera núna.


Ræðumaður: Björn Leví Gunnarsson

Forseti. Þetta er ein af uppáhaldsspurningunum mínum — eða ekki nákvæmlega þessi endilega heldur þetta form af spurningu því að svarið við þessu er: Hvort tveggja, bæði, það er bæði útgjaldavandamál og tekjuvandamál. Það er eyðsla umfram meðalumfang ríkisins, ekki mikil, 11 milljarðar, kannski hægt að tala um eitthvað innan skekkjumarka eða því um líkt. En þessi fjárlög áttu að vera aðhaldssöm,  sem þýðir að þau ættu að vera undir meðalútgjöldum, sem þau eru ekki, þannig að að því leytinu til er ákveðið útgjaldavandamál.

Svo eru tekjurnar undir langtímameðaltali sem bendir til þess að það sé tekjuvandamál. Þegar það á að vera aðhald í efnahagnum, sérstaklega þá ættu tekjurnar frekar að sveiflast aðeins upp á við af því að þá væri ákveðið þensluástand sem ætti að afla meiri tekna. En það er ekki raunin, sem er mjög áhugavert.

Hvar ættum við að grípa í aukatekjur? Almennt séð á að vera til ákveðin greining á því hvernig flæðið er í hagkerfinu. Það á að grípa inn í þar sem fjármagnið er að safnast saman. Það erum við með í breytingartillögum t.d. við fjárlög og bandorminn,  þar hafa verið vísbendingar um auknar fjármagnstekjur sem eru að miklu leyti annað form af launatekjum, ég ætla ekki að segja að hversu miklu leyti en að þó nokkru leyti, það er metið á alla vega einhverja 15 milljarða þar. Það eru skattaundanskot sem er hægt að loka og það er ýmislegt sem er hægt að gera til að miðast að þensluáhrifunum í hagkerfinu.  Og á sama hátt á móti þensluáhrifunum útgjaldamegin, t.d. eins og í húsnæðiskerfinu.


Ræðumaður: Björn Leví Gunnarsson

Forseti. Að seinna atriðinu: Já, það er miðað við verðlagshlutann þarna og uppfærsluna eins og hún er í fjárlögum og þá eru það 5,6%, ekki 8,7%. Það er þessi verðlagsvandi sem við glímum alltaf við, að ef verðbólgan er hærri, sem hún er oftar en ekki — frá 1997 hefur það gerst sex sinnum eða eitthvað svoleiðis að verðbólgan var lægri  en var spáð og þá munaði ekkert það rosalega miklu. Þetta hef ég alla vega úr gögnunum um það hvernig þróun lífeyris almannatrygginga hefur verið síðan 1997. Ég giska á að það eigi við um þetta líka.

Varðandi fyrri hlutann: Nei, eins og ég sagði er tvímælalaust ekki verið að fara eftir lögum um opinber fjármál. Ég held að ástæðan fyrir því sé ákveðin spéhræðsla, fjármálaleg spéhræðsla, ekki bókstafleg, á þann hátt að það er einfaldlega verið að fegra niðurstöðu fjárlaga. Eins og ég kom inn á þá heldur það kannski aftur af útgjaldavexti hjá ríkisstjórninni ef tekjur eru vanáætlaðar. Ef hún heldur að hún eigi meiri pening til að eyða þá mun hún eyða honum en ef það er vanáætlað hefur ríkisstjórnin tækifæri til að eyða peningnum seinna á árinu, þegar það kemur í ljós að tekjurnar urðu í alvörunni meiri, og getur þá hellt heilum helling af pening í fjáraukalögin. En þannig á það auðvitað ekki að vera. Þannig virkar þetta ekki. Við eigum einmitt að láta einstaka fjármálaliði fara í mínus og vera í mínus ef þeir þróast þannig. Það á að gefa okkur vísbendingu um að það sé einhver vanfjármögnun í gangi eða ofeyðsla í gangi. Við fáum ekki þær upplýsingar ef það er sífellt verið að borga upp gamlar skuldir.


Ræðumaður: Björn Leví Gunnarsson

Forseti. Ég er með sama formála um frumvarp til fjáraukalaga og ég var með í bandorminum áðan, um það hvernig efnahagsstefna ríkisstjórnarinnar hefur ekki virkað sem skyldi. Þegar fjárlagafrumvarpið fyrir 2023 var lagt fram í september á síðasta ári var gert ráð fyrir 4,9% verðbólgu. Sú spá var komin upp í 5,6% í lok síðasta árs, í uppfærðu fjárlagafrumvarpi fyrir árið 2023. Þegar það fjárlagafrumvarp var kynnt þá var það kynnt sem fjárlagafrumvarp sem ætti að vinna gegn verðbólgu. Brandaraleikur þar. Nú er verðbólgan 8% og gert ráð fyrir 8,7% verðbólgu í árslok 2023. Samt átti þetta að vinna gegn verðbólgu. Ef við skoðum þetta aðeins hlið við hlið þá hljótum við að klóra okkur aðeins í hausnum og spyrja: Hversu vel gekk ríkisstjórninni í sinni áætlun að ná niður verðbólgunni með þessu fjárlagafrumvarpi sínu fyrir árið 2023? Ekki bætir fjáraukalagafrumvarpið neitt við það aðhald sem átti að hjálpa til við það. Eftir er skilinn Seðlabankinn í þessu.

Til þess að vera ekki ósanngjarn þá þarf að fara í samanburð og við sjáum t.d. að í helstu viðskiptalöndum okkar í Evrópu hefur verðbólga farið minnkandi, verðbólga í Evrópu hefur farið minnkandi á sama tíma. Hún var 8,6% í upphafi árs og er 2,4% núna í nóvember 2023. Þetta er munurinn á þróuninni frá Íslandi, spáð 5,6% en fór í 8% og er nú spáð 8,7%, en í Evrópu úr 8,6 niður í 2,4%. Í upphafi árs var verðbólga á Íslandi í raun 9,9% og er komin núna niður í 8 og á að verða 8,7% í lok árs miðað við 8,6% í Evrópu og síðan niður í 2,4. Á þessum tíma hafa stýrivextir hækkað úr 6% upp í 9,25% á Íslandi en úr 2% upp í 4% hjá Seðlabanka Evrópu. Þar eru þau lönd sem við erum helst í viðskiptum við og einna samanburðarhæfust við ástandið eins og það er hérna. Ef það er mikil verðbólga í Evrópu þá erum við að flytja inn verðbólgu en ef hún er að fara lækkandi í Evrópu þá er það ekki lengur ástæða fyrir aukinni verðbólgu hér á landi. Höfum það til hliðsjónar þegar við pælum í því hversu vel fjárlög 2023 heppnuðust í því að berjast gegn verðbólgunni. Að mínu mati nákvæmlega ekki neitt, í besta falli voru þau hlutlaus, mjög litlar breytingar. Stýrivextirnir eru ekki komnir inn í þetta enn þá.

Eins og fram kemur í nefndaráliti meiri hlutans þá kostar hvert prósentustig í aukinni verðbólgu á bilinu 6–6,5 milljarða í auknar verðbætur. Þetta er áhugavert því að það er 3,1% verðbólguaukning sem, miðað við áætlun fjárlaga, hefur þá kostað á bilinu 18,6–20,15 milljarða í verðbætur á árinu. Til viðbótar eru síðan áhrif kjarasamninga þar sem er í rauninni verið að reyna að halda í við verðbólgu, halda við ráðstöfunartekjum o.s.frv. og kjarasamningar höfðu aukaáhrif á forsendur fjárlaga upp á 19,3 milljarða sem var ráðstafað úr almennum varasjóði vegna launahækkana 2023 umfram þessar áætlanir. Í heildarsamhenginu erum við að tala um að heildarafkoman verði neikvæð um 54,7 milljarða. Meiri hlutinn montar sig rosalega mikið af því að það sé miklu betri afkoma heldur en var búist við en þetta kemur í rauninni nákvæmlega ekki á óvart, það er oft einfaldlega vanspáð um tekjur, að mínu mati til þess í rauninni að halda aftur af útgjaldavexti. Ef fjármálaráðuneytið myndi spá því að tekjurnar væru meiri þá held ég að það óttist að Alþingi og ríkisstjórnin muni einfaldlega eyða meiri pening, merkilegt nokk. Það er því oft ekki verið að segja alveg satt. Að einhverju leyti þá er það samkvæmt grunngildum því að ákveðin varfærni á að vera leiðarljós hjá ríkisstjórninni í áætlanagerð sem slíkri. En rúmlega 116 milljarðar eða hvað það var í auknar tekjur er dálítið meira en varkár vanspá.

Verðbólgan hafði sem sagt þessi ýmsu áhrif sem ég taldi til áðan hvað verðbæturnar varðar og launin en það er meira sem verðbólgan hefur áhrif á. Allt sem ríkið þarf að kaupa, aðkeypt þjónusta eða útseld þjónusta, keyptar vörur og ýmislegt svoleiðis hefur hækkað í verði og sá kostnaður er ekki verðbættur í fjárlagafrumvarpinu sem er áhugavert. Það þýðir í rauninni að frá upphafi árs, þegar fjárlögin höfðu verið samþykkt með 5,6% verðbólgu og búið að gera ráð fyrir því, hefur sú þjónusta sem ríkið þarf að veita hækkað umfram það, 3,1% meira miðað við það sem verðbólga ársins virðist ætla að enda í, 8,7. Þannig að allt sem ríkið ætlaði að kaupa kostar nú þeim mun meira án þess að það komi fjármagn á móti, eins og varðandi vextina, vaxtabæturnar eða launaviðbæturnar sem koma úr varasjóðnum. Það þýðir í raun og veru 3,1% aukið aðhald í raun og veru því að þjónustan sem ríkið ætlaði að kaupa í upphafi árs kostar orðið meira í lok árs en hún átti að gera miðað við áætlanir fjárlaga. Þetta er jafnað út yfir árið. Staðan er sú að það eru allir að keyra á fjármagni sem er minna virði heldur en gert var ráð fyrir í upphafi árs. Það er ekki gert ráð fyrir þeim kostnaði hérna í fjáraukanum eða fjárlögunum. Það er tekið fram að vaxtagjöld hafi hækkað um 26,4 milljarða á árinu sem er aðeins meira heldur en það sem er talið upp hérna í upphafi, að hvert prósentustig kosti 6–6,5 milljarða. Það má sem sagt reikna kostnað vegna verðbólgu upp á allt að 45,7 milljarða með vöxtum og launum. Útgjöld ríkisfjármálanna í hagkerfinu miðað við það, án í rauninni þessarar auknu aðhaldskröfu, hún kemur ekki inn í þetta, eru þá komin upp í 31,2% af vergri landsframleiðslu en tekjurnar eru einungis 30,1% af vergri landsframleiðslu. Þarna munar 1,1% sem er einmitt ástæðan fyrir hallanum, ástæðan fyrir því að ríkissjóður er rekinn með halla, það er minna sem kemur inn í tekjum heldur en er í útgjöldum sem hlutfall af vergri landsframleiðslu.

Þessi framsetning, í hlutfalli af vergri landsframleiðslu, er til að fá ákveðinn sögulega samanburð. Hver hafa meðalútgjöld ríkissjóðs verið með tilliti til vergrar landsframleiðslu? Í rauninni er spurningin: Hversu umfangsmikið er ríkið í hagkerfinu að jafnaði? Undanfarin 30 ár eða svo hefur ríkið verið með 30,9% í útgjöld af vergri landsframleiðslu en tekjur ríkisins á sama tíma hafa verið 30,6%, 0,3% munur. Það útskýrir af hverju ríkið er í halla. Þarna vantar meira að segja fjármagnskostnað og svoleiðis en þetta eru stærðirnar sem maður fær í ríkisreikningi. Glöggir aðilar átta sig kannski á því að útgjöldin eru hærri  en langtímameðaltalið sem bendir til ákveðins útgjaldavanda en tekjurnar eru lægri en langtímameðaltalið sem bendir til tekjuvanda líka. Munurinn þarna, svo maður segi það í krónum, er að það eru u.þ.b. 11 milljörðum meiri útgjöld  en í meðalári miðað við undanfarin 30 ár og stærð ríkisins í hagkerfinu, og tæplega 20 milljörðum minni tekjur. Það er sem sagt u.þ.b. 30 milljarða sveifla þarna á milli, sem er umtalsvert. Það er nær allur hallinn þegar allt kemur til alls.

Meðaltalið segir ekki allt en það gefur okkur vísbendingu um umfang ríkisins í hagkerfinu sögulega séð. Inni í því meðaltali eru ýmsar sveiflur eins og hrunið og Covid, en útgjalda- og tekjuáhrif hrunsins voru að mestu búin að jafnast út áður en Covid tók við. Vegna Covid fór útgjaldahlutfall ríkisins í næstum því 34% af vergri landsframleiðslu á meðan tekjurnar fóru niður í 27%. Á heildina litið voru áhrif Covid í rauninni bara 0,1% miðað við langtímameðaltal miðað við að áhrif á tekjurnar voru hins vegar til 0,5% lækkunar á meðaltalinu sem segir okkur að ríkissjóður, þrátt fyrir Covid-tímabilið, er í rauninni í enn verra ástandi tekjulega séð. Heildarniðurstaðan er sem sagt að ríkissjóður á aðallega við tekjuvanda að stríða miðað við meðalumfang ríkissjóðs í hagkerfinu. Þetta skiptir alveg máli þegar við erum að hugsa um aðhaldsstig ríkisfjármála, það er í rauninni það sama, það er í langtímameðaltalinu, aðeins yfir það. Það þýðir að það er ekki hægt að hugsa um það í neinu samhengi að útgjöld ríkissjóðs séu með neinu móti í einhvers konar aðhaldi. Það er ekki séns. Það er talað um að 0,5–1%, eitthvað svoleiðis, sé merki um aðhaldssöm fjárlög en þá myndi maður byrja á langtímameðaltalinu: Hver eru umsvif ríkisins? 30,9%. Ef útgjöld ríkisins væru í 29,9% eða 30,4%, einhvers staðar þar á milli, þá væri hægt að tala um aðhaldssöm fjárlög en þau eru það ekki, þau eru vel yfir meðaltalinu, alveg slatta, 11 milljörðum yfir. Það segir sitt. Hins vegar munar þar mjög miklu upp á tekjurnar því að hinn armur aðhaldsins í ríkisfjármálum er skattheimtan. Þegar skattinnheimtan, í rauninni jafnvægisstillingin í hagkerfinu, er langt undir langtímameðaltali þá er það heldur ekki aðhald, það er í rauninni aukin þensla.

Þessi jafna er einfaldlega skökk eins og er. Hún þarf að vera heilbrigð. Það þarf að beita útgjöldunum á þann hátt að það sé ekki þensluvaldandi og og tekjunum ekki á þann hátt að þær hjálpi til við að búa til bólur. Skattheimtan á að vera hnitmiðuð og ná á jaðarsvæði í hagkerfinu þar sem það eru ákveðnar bólumyndanir, þar sem gróðinn er yfirleitt til staðar að rugla í öllu kerfinu og sogar til sín allt fjármagn. Við þurfum að átta okkur aðeins á því að stærðirnar í hagkerfinu, eins og t.d. stýrivextir eða vextir almennt og verðbólga, eru eins og straumar. Ef hagkerfið er eitt stórt stöðuvatn þá eru ákveðnir straumar í vatninu sem sem blanda allri súpunni á milli fólks. Á einum stað eru  fyrirtæki, á öðrum stað eru fjármagnsfyrirtækin og á þriðja staðnum er almenningur eða öryrkjar o.s.frv., sem búa við þetta vatn. Verðbólga tekur í rauninni verðmæti frá þeim sem þurfa að kaupa eitthvað og færir þau til þeirra sem eru að selja. Vextir, stýrivextir t.d., færa verðmæti frá þeim sem hafa tekið lán til þeirra sem veita lán. Þetta eru efnahagstilfærslur innan kerfisins, þetta er það sem fólk talar oft um sem þjóðhagsköku, hvernig á að skipta kökunni. Einhver er með eina góða sneið, segjum að bankarnir séu með eina góða sneið. Þeir veita lán og þegar þeir innheimta hærri vexti eru þeir í rauninni að taka stærri hluta af kökunni, þeir eru að taka fjármagn annars staðar í kerfinu og færa það yfir til sín, nema náttúrlega að verðmætasköpunin sé til staðar til þess að jafna á móti eða vöruskiptajöfnuður eða ýmislegt svoleiðis.

Í 26. gr. laga um opinber fjármál kemur eftirfarandi fram, með leyfi forseta:

„Ráðherra er heimilt, ef þess gerist þörf, að leita aukinna fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með úrræðum sem tilgreind eru í lögum þessum. Í fylgiriti með frumvarpi til fjáraukalaga skal skýra frá skiptingu fjárveitinga til ríkisaðila og verkefna, sbr. 19. gr.

Við framlagningu breytingartillagna við frumvarp til fjáraukalaga á Alþingi skal liggja fyrir mat á áhrifum þeirra á heildarafkomu ríkissjóðs, skuldbindingar hans og aðrar forsendur fjármálaáætlunar.“

Þetta er rosalega mikilvæg grein, sérstaklega þar sem er talað um tímabundin, ófyrirséð og óhjákvæmileg útgjöld og svo mat á áhrifum á heildarafkomu ríkissjóðs, skuldbindingar hans og aðrar forsendur.   Hvort allar fjárheimildir sem fjallað er um í fjáraukalögum uppfylla öll skilyrðin um tímabundin, ófyrirséð og óhjákvæmileg útgjöld fjalla ég ekki meira um í þessu nefndaráliti. Ég býð upp á ákveðna gestaþraut að finna þær fjárheimildir sem uppfylla ekki framangreind skilyrði. Sem dæmi má nefna að Landhelgisgæslan er í smávanda þar, bændur líka. Fólk getur kannski reynt að komast að því af hverju það er, það er mjög áhugavert verkefni. Það er verkefni sem við eigum oft í samræðum við ráðuneytið um, ákveðið rifrildi í rauninni um hvort þau skilji það að tillaga til fjáraukalaga þurfi að uppfylla öll skilyrðin — tímabundin, óhjákvæmileg og óhjákvæmileg útgjöld. Það þarf að uppfylla öll en þær gera það ekki þannig að gestaþrautin felst í að komast að því af hverju þessar tillögur uppfylla ekki skilyrðin.   Ég hef einstaklega gaman af því að ræða við fjármálaráðuneytið um þetta og merkilegt nokk þá segja þau alltaf: Jú, þetta uppfyllir það víst. Þegar maður biður þau um að útskýra hvernig þá er yfirleitt fátt um svör.

Það liggur ekki fyrir mat á áhrifum breytingartillagna á þetta allt; heildarafkomu ríkissjóðs, skuldbindingar hans og aðrar forsendur fjármálaáætlunar. Þar vantar aðallega upp á mat á forsendur fjármálaáætlunar. Ástæðan fyrir því að ég segi að það vanti líka mat á áhrifum breytingartillagna á heildarafkomu ríkissjóðs — það kemur vissulega fram uppfærð tala, upp á 54,7 milljarða sem ríkið er í mínus eftir breytingartillögurnar en það vantar hinn hlutann sem snýst um stefnu stjórnvalda og mat á því. Heildarafkoma ríkissjóðs tengist forsendum fjármálaáætlunar, ríkissjóður og fjármálaáætlun eru með ákveðin markmið um að ná ákveðnum árangri.

Gott dæmi um þetta er t.d. samgönguáætlun. Í samgönguáætlun samþykkjum við hérna á þingi að það eigi að vinna sig í gegnum lista af verkefnum; vegum og brúm og höfnum og hvað það nú allt er, og það er sett fram ákveðin áætlun um kostnað. Sá kostnaður er sagður í samgönguáætlun vera á verðlagi þess árs sem samgönguáætlun er samþykkt. En svo gerist það, eins og í dæminu sem ég hef fjallað um hérna, að það gerist með tíð og tíma á Íslandi að krónan verður verðlausari og verðbólgan er eins og hún er og allt svoleiðis og þá kosta þessi verkefni fimm árum seinna miklu meira en gert var ráð fyrir í samgönguáætlun. En samgönguáætlunin er ekki uppfærð í fjárlögum og fjármálaáætlun eftir verðlagi. Ef það voru 30 milljarðar í verkefni í samgönguáætlun fyrir árið 2023 þegar samgönguáætlun var samþykkt árið 2020, þá eru enn þá 30 milljarðar árið 2023, ekki 35 milljarðar eins og það ætti að vera ef upphæðin væri hækkuð eftir verðbólgu. Hér er ég bara að draga tölur upp úr hatti til að gefa skýrt dæmi. Það þyrfti 35 milljarða sem dæmi til að vinna að því verkefni sem Alþingi var búið að samþykkja að ætti að vinna á því ári. Þetta er það sem ég segi að vanti þegar verðbólga fer, eins og gerist núna, umfram áætlanir, hvaða áhrif það hefur á það sem Alþingi er búið að samþykkja varðandi lög eða varðandi samgönguáætlun eða varðandi ýmislegt annað sem kostar meira fjármagn heldur en til er peningur fyrir. Þá dettur kannski út einhver vegur sem átti að byggja. Ef það er ekki gerð grein fyrir því að þarna séu breyttar forsendur þá tel ég að það sé ekki til staðar mat á áhrifum breytingartillagna á heildarafkomu ríkissjóðs, skuldbindingar hans og aðrar forsendur fjármálaáætlunar.

Vegna þeirra atriða sem ég taldi hér upp þá legg ég til að málið verði tekið inn í nefnd á milli 2. og 3. umræðu til þess að fjárlaganefnd fái mat á auknu aðhaldi ríkissjóðs vegna óbættrar verðbólgu og mat á áhrifum með tilliti til forsendna fjármálaáætlunar. og í rauninni líka til að skoða aðeins betur þessar tillögur, því að það vannst einfaldlega ekki tími til þess, af því að allt er að gerast svo seint hérna, og sjá hvort þær standist skilyrði laga um opinber fjármál varðandi tímabundin, ófyrirséð og — ég man aldrei öll þessi þrjú atriði þegar ég tel þau upp, það er alltaf þannig. — Óhjákvæmileg útgjöld.

Sem dæmi þá kom fram í minnisblaði sem við fengum, að ég held, um tillögurnar vegna greiðslna til bænda, að þar væri um að ræða uppsafnaðan halla. Þetta er í rauninni það sama og Landhelgisgæslan er að glíma við, uppsafnaður halli. Það getur ekki verið fjáraukamál. Það eru ákveðnir samningar, búvörusamningar, sem liggja til grundvallar þeim greiðslum sem bændur fá. Ef þeir eru búnir að safna upp ákveðnum halla í mörg ár, ekki bara árið 2023, af hverju á þá í fjárauka fyrir árið 2023 að laga uppsafnaðan halla frá fyrri árum? Gæti það verið dæmi um að það sé ekki verið að verðlagsuppfæra samninginn rétt? Er aðhaldskrafan þar einhvern veginn bjöguð? Það eru ákveðnar forsendur sem við þurfum að vera skýr á, hvort við erum að bregðast við uppsafnaða hallanum 2023 út af þeim atvikum sem gerðust á þessu ári eða hvort það sé verið að leggja til einhverjar breytingar og tilfærslur vegna fyrri vanda eða eitthvað því um líkt. Það hlýtur alltaf að vera ákveðin stefnubreyting að fara í það og það er ekki atriði sem á að vera í fjáraukalögum. Það verður bara að fara inn í fjármálaáætlun og laga það þar eins og gengur og gerist því og búvörusamningana meira að segja sjálfa. Samningur er samningur eins og hann virkar og ef það á að verðlagsuppfæra t.d. búvörusamninga eftir á en ekki ýmislegt annað sem er í tómu tjóni, og þar er klassískt að benda á Fangelsismálastofnun eða Landhelgisgæsluna, ef það á að laga þessi atriði en ekki önnur þá verðum við að spyrja: Af hverju? Af hverju getum við af einhverjum geðþótta lagað þetta vandamál, óverðlagsuppfærða vandamál en ekki hitt? Af hverju getum við lagað Landhelgisgæsluna en ekki samgönguáætlun?

Þetta er atriði sem við höfum fengið boð um að verði aðeins fjallað um í nefndinni eftir áramót þegar fjármálaráðuneytið ætlar að koma og útskýra aðeins fyrir okkur hvernig þau taka ákvörðun um það hvað skuli verðbætt og hvað ekki. Það er ekkert langt síðan að lífeyrir almannatrygginga var ekkert verðlagsbættur aftur í tímann, þ.e. ef í fjárlögum var gert ráð fyrir 4% verðbólgu en svo varð hún 5% þá var það bara kjaraskerðing fyrir þau sem voru á lífeyri almannatrygginga. En undanfarin tvö ár eða svo, ef verðbólgan varð einmitt hærri en spáð var, hefur það verið lagað afturvirkt. Það er nýtt. Og af hverju er það gert fyrir lífeyri almannatrygginga? Mér finnst góð ástæða fyrir því. Af hverju er það ekki gert fyrir samgönguáætlun? Af hverju er það ekki gert fyrir samninginn um almenningssamgöngur? Það er meira að segja enn þá skrýtnara þar. Þar er kveðið á um í samningnum að það ætti að vera milljarður sem ríkið væri að koma með til styrktar almenningssamgöngum á hverju ári í tíu, tólf ár eða eitthvað svoleiðis. Það er líka kveðið á um að það eigi að vera verðlagsbætt en eftir því sem hefur liðið á hefur ekki einu sinni náðst milljarður, hvað þá verðlagsuppfærður milljarður. Við erum í rosalega skrýtnum málum hvað varðar verðlagsútreikninga og verðlagsbreytingar miðað við hvaða samningar eru gerðir, miðað við hvaða þjónustu þarf að veita og þar fram eftir götunum. Þetta endar einhvern veginn allt hér inni á þingi þar sem fólk er að greiða atkvæði um fjárlögin í rauninni án þess að vita hvort t.d. samgönguáætlun sé fullfjármögnuð eða ekki. Það kemur einfaldlega ekki fram. Okkur er ekki sagt hvort liðir eins og samgönguáætlun, Landhelgisgæslan, Fangelsismálastofnun eða NPA-samningar o.fl. séu fullfjármagnaðir eftir bestu vitund stofnana og ráðuneyta eða ekki. Ég er að fá ábendingar frá einhverjum stofnunum sem benda mér á að ráðuneytið sé mögulega að gleyma einhverri viðbót í fjáraukalögum sem samningalega ætti að fara þangað. En við heyrum ekkert frá ráðuneytinu um slíkar viðbætur. Mig grunar alla vega að það sé einfaldlega tekin sú ákvörðun að segja: Nei, það er verið að spara, . Við ætlum ekki að greiða þetta. Þetta eru samt samningsbundnar upphæðir sem þarf að greiða en við tökum þetta þá bara af einhverju öðru verkefni í staðinn sem er þá ekki framkvæmt eða það verður verri þjónusta eða eitthvað svoleiðis. Það er ekkert endilega það sem Alþingi er að samþykkja.

Það er rosalega margt sem er að í fjárlagaferlinu núna, á allt annan hátt en var áður en lög um opinber fjármál voru samþykkt. Það er ekki verið að fara eftir lögum um opinber fjármál, ég tek það alveg hreint og skýrt fram og hefur gert það núna í sex ár. Ég tel að við séum bara í frekar vondum málum með þetta fyrirkomulag. Það er alla vega tvímælalaust hægt að segja að þingið sé ekki með fjárveitingavaldið. Það er ekki hægt að halda því fram. Þingið veit ekkert hvað það er að samþykkja. Kannski eru einstakar tillögur þar sem meiri hlutinn segir: Við viljum setja 50 milljónir í SÁÁ eða eitthvað svoleiðis, jú, jú, í því tilfelli er þingið með fjárveitingavald, en hvað varðar fjárheimildir ríkisins í heild sinni þegar verið að samþykkja fjárlögin þá er það alls ekki svo. Við þurfum að gera eitthvað mikið í þessu til að aðstæðurnar eins og þær eru núna lagist.


Ræðumaður: Björn Leví Gunnarsson

Forseti. Ég dett hér aðeins inn í afleysingu í efnahags- og viðskiptanefnd, gríðarlega gaman, tek þetta á stuttu róli fyrir vikið og ætla að leggja aðeins áherslu á stærri myndina í þessu.

Staðan er sú að efnahagsstefna ríkisstjórnarinnar hefur ekki virkað. Þegar frumvarp til fjárlaga fyrir árið 2023 var lagt fram gerði Hagstofa Íslands ráð fyrir 4,9% verðbólgu á þessu ári. Sú spá hækkaði upp í 5,6% í árslok áður en frumvarpið var afgreitt en nú er verðbólga 8% og gert ráð fyrir 8,7% verðbólgu í árslok í ár miðað við hvað kemur fram í nefndaráliti vegna fjáraukalaga, merkilegt nokk. Samt átti þetta fjárlagafrumvarp ríkisstjórnarinnar, sem við erum að klára þetta árið, að vinna gegn verðbólgu. Næsta átti að gera það líka. Á sama tíma hefur verðbólga í Evrópu hins vegar farið minnkandi, úr 8,6% í upphafi árs niður í 2,4% í nóvember 2023. Í upphafi árs var verðbólga á Íslandi hins vegar 9,9% en er komin núna niður í 8%. Á Íslandi hafa stýrivextir hækkað úr 6% í 9,25% miðað við hækkun úr 2% stýrivöxtum hjá Seðlabanka Evrópu í upphafi árs í um 4% — efnahagslega staðan eins og hún er. Fjárlagafrumvarpið og skattstefna ríkisstjórnarinnar þar á bak við áttu að berjast við verðbólguna en þetta er niðurstaðan. Sem sagt: Það tókst ekki.

Skattstefna ríkisstjórnarinnar er náttúrlega annar helmingur efnahagsstefnunnar. Peningakerfið stjórnast í stórum dráttum af umfangi lána, útgjöldum ríkisins, stýrivöxtum og sköttum. Á móti kemur síðan ákveðin verðmætasköpun og viðskiptajöfnuður við útlönd; stóru flæðisþættirnir í hagkerfinu. Síðan er ákveðið innra flæði eins og stýrivextirnir og verðbólgan og því um líkt sem stjórnar því hvernig ákveðnir hópar innan hagkerfisins eru í rauninni að koma út úr viðskiptum sínum með þennan blessaða gjaldmiðil sem við erum með.

Efnahagsstefna ríkisstjórnarinnar getur aðallega haft áhrif á hagkerfið á tvennan hátt, annars vegar með því að hafa stjórn á útgjöldum og hins vegar með skattheimtu. Ekki eru hins vegar öll útgjöld eins, og heldur ekki allir skattar. Sum útgjöld skapa verðmæti en önnur gera það ekki og sumir skattar eru hamlandi en aðrir eru hvetjandi. Til dæmis má nefna kolefnisgjald. Einhverjir myndu segja að kolefnisgjald sé hamlandi skattur en markmið þeirrar skattlagningar er í rauninni að úrelda kolefni og þar með skattlagninguna. Skattlagningin snýst um að láta mengun kosta og þau sem menga borga. Það er því hvati til að menga ekki og samfélag sem mengar ekki er bara betra samfélag en samfélag sem mengar. Svo einfalt er það.

Skattlagning er efnahagslegt stjórntæki og það er áhugavert að pæla í því bara fræðilega eins og með nútímahagfræðipælingum hvernig í rauninni skattar virka á eiginlegt fjármagn. Í raun og veru er alveg jafngilt að horfa á skattlagningu sem svo að verið sé að eyða peningum úr hagkerfinu og útgjöld ríkisins skapa í rauninni peninga inn í hagkerfið á móti. Það er alveg jafngilt því að segja að það sé í raun og veru verið að taka fjármagn frá fólki til að setja í einhver verkefni, það munar í rauninni engu í samlíkingunni sem slíkri. En það lýsir í rauninni bara því hvernig peningar virka og hvernig ríkið á peninga og hvert andvirði peninga er og þess háttar. Það eru áhugaverðar pælingar þarna á bak við.

Skattlagning hefur áhrif á verðmæti peninga með því einmitt að eyða peningum úr hagkerfinu. Með skattlagningu eykst andvirði þeirra peninga sem eftir eru. Ef ríkið tekur til sín peninga sem eiga að vera ákveðin ávísun á verðmæti í samfélaginu þá eykur það verðmæti afgangsins af fjármununum sem eru til skiptanna gagnvart þeim verðmætum sem eru til. En síðan kemur ríkið með útgjöld á móti til að blanda þar inn í og þá getur það valdið þenslu og ýmsu svoleiðis. Þess vegna hefur skattkerfið áhrif á það hvernig peningaflæði í hagkerfinu er með því að skattleggja laun, verslun, vörur, þjónustu, fjármagnstilfærslur og arðgreiðslur. Með því að ákveða hvar er verið að skattleggja, og hversu mikið er verið að hafa áhrif á það hvernig peningar flæða.

Til dæmis getur lágur fjármagnstekjuskattur haft þau áhrif að í stað þess að arður af starfsemi sé greiddur sem launatekjur sé arður frekar greiddur sem fjármagnstekjuskattur. Þetta er alveg áhugavert því það má þá spyrja hvort skattkerfið sé sanngjarnt því þegar einhver er í þeirri aðstöðu með einhverja starfsemi sína að borga sér laun sem starfsmaður í þeirri starfsemi eða að sú starfsemi greiði arð til sömu manneskjunnar vegna ágóða þeirrar starfsemi, en það er mismunandi skattlagning af þessum tveimur mismunandi ráðstöfunum, annars vegar sem launatekjur eða hins vegar sem arður, og ef fólk getur valið að nota þá leið sem leiðir til þess að það sé borgaður minni skattur þá er það ekkert endilega rosalega sanngjörn leið til að hafa áhrif á hvernig skattkerfið sem slíkt virkar miðað við annað fólk sem hefur ekki sama tækifæri til þess að stunda starfsemi sína eða viðskipti þannig. Heimili geta ekki beint sett heimili sitt á kennitölu og sett öll matarinnkaup sem kostnað o.s.frv. og talið það á móti skatti o.s.frv. Það er ekki alveg þannig sem það virkar, því miður, kannski. Það er margt í skattkerfinu sem er ekki alveg jafnt. Af þeim sökum er einmitt nauðsynlegt að skoða hvar séu möguleikar til þess að svindla sig dálítið fram hjá því að greiða skatt á sama hátt og aðrir.

En í þessu verðbólguástandi sem hefur varað í um tvö ár hefur ríkisstjórnin ekki beitt skattheimtu sem hagstjórnartæki, aðallega vegna þess að ég held að það samræmist ekki hugmyndafræði Sjálfstæðisflokksins. En það er ekki nóg að segja að skattar eigi að vera lágir af því að það útilokar í rauninni notkun á einu helsta hagstjórnartæki ríkisstjórnarinnar. Það er að vissu leyti skiljanlegt hins vegar að ríkisstjórnin forðist að nota skattkerfið sem hagstjórnartæki því að fólk hefur mjög sterkar skoðanir á skattheimtu en með því að breyta sem minnstu þar í eða bara með því að einbeita sér að því að hafa skatta lága þá er verið forðast óvinsældir vegna skattheimtu. Það er hins vegar ekki efnahagslega góð stefna af því að það er efnahagslega heilbrigt að skattkerfið virki til að koma í veg fyrir efnahagsbólur. Það er það sem gerist oft þegar það eru möguleikar til að fara á svig við skattheimtu sem sumir geta notfært sér en ekki aðrir. Það leiðir í rauninni til þess að tekjur ríkisins almennt séð minnka, sem dugar þá ekki fyrir þeim lögum og þeirri þjónustu sem er búið að samþykkja að eigi að veita. Þar af leiðandi þarf að hækka skatta á alla og það gerir það að verkum að það eru aðrir sem borga fyrir það að sumir eru að ná að svindla sig fram hjá kerfinu með löglegum holum eða meira að segja ólöglegum holum þegar allt kemur til alls.

Við þurfum nefnilega að hafa skattkerfi og haga ríkisútgjöldum þannig að það sé efnahagslega heilbrigt á þann hátt að minnka líkur á efnahagslegum óstöðugleika til að efnahagskerfið virki einmitt fyrir alla en ekki bara suma. Því leggjum við fram nokkrar breytingartillögur til að laga aðeins augljósa galla. Til að byrja með leggjum við til að kolefnisgjald verði hækkað um 50% til að færa það nær markaðsvirði. Eins og er þá er það ekki þannig að þau sem menga borgi, það eru aðrir sem borga þar upp á milli þannig að mörg okkar borga fyrir þau sem menga. Þau sem menga eiga að greiða fyrir þá mengun. Það er einfaldlega sanngjarnt.

Í öðru lagi er lagt til að skattrannsóknarstjóra verði veitt aukin heimild til að koma í veg fyrir skattsvik með útgáfu tilhæfulausra reikninga. Þetta er allt að koma með svo skömmum fyrirvara að þessi breytingartillaga verður lögð fram í 3. umræðu til að klára hana þar.

Í þriðja lagi er lagt til að fjármagnstekjuskattur verði hækkaður í 30% til að loka fyrir þetta skattagat sem er á milli hátekjuskattsþrepsins og fjármagnstekjuskatts. Eins og er geta sumir komist hjá því að greiða hátekjuskatt með því að greiða sér arð í staðinn fyrir laun. Þessi breyting hefur nær eingöngu áhrif á efstu tekjutíund, alla vega miðað við gögnin eins og þau koma fram á tekjusagan.is. Það er lagt til líka að persónuafsláttur fjármagnstekna verði hækkaður á móti einmitt til þess að draga úr áhrifum þessarar hækkunar á alla aðra, þ.e. hækkaður upp í 400.000 kr. úr 300.000.

Í fjórða lagi er lagt til að ónotaður persónuafsláttur fjármagnstekna verði hækkaður upp í 400.000 kr. á ári.

Í fimmta lagi er lagt til að almennur tekjuskattur verði lækkaður og lög um sóknargjöld verði felld brott en trúar- og lífsskoðunarfélög geti ákveðið og innheimt félagsgjöld sín sjálf, ríkið þurfi ekki að innheimta þau gjöld fyrir félögin.

Að lokum er lagt til að gjöld í gjaldskrá Samkeppniseftirlitsins vegna samrunamála verði hækkuð þannig að gjaldskráin endurspegli raunverulegan kostnað eftirlitsins vegna samrunamála. Með þessu móti má nýta þau úrræði sem löggjafinn hefur á sviði ríkisfjármála til að auka aðeins jöfnuð og stuðla að efnahagslegum stöðugleika. Þetta er ekki allt sem þarf að gera en þetta er svona, eigum við að segja í áttina að því, þetta eru augljósu vandamálin.


Ræðumaður: Björn Leví Gunnarsson

Forseti. Af því að hv. þingmaður kom inn á kirkjujarðasamkomulagið, tengist í rauninni hvort tveggja, þá erum við, eins og við höfum rætt undanfarið, ekki lengur með lög um markaðar tekjur og upprunalega var þetta hugsað einmitt sem hlutdeild af tekjuskatti eða útsvari sem innheimta fyrir trúar- og lífsskoðunarfélög, eða í rauninni bara þjóðkirkjuna þegar allt kemur til alls, til þess að greiða laun. Nú er búið að slaufa því og er ekki lengur til, markaðar tekjur eru ekki lengur til en tekjuskattshlutfallið eða útsvarshlutfallið er enn þá inni í þessu og það er reiknað niður á einhverja krónutölu. Og af því að það er gert, af því að þetta fer í gegnum ríkissjóð, þá verða allt í einu til í rauninni ákveðnar kröfur á það fjármagn. Það fylgja kvaðir því að fá opinbert fjármagn. Hvernig sem því líður þá þarf að uppfylla ákveðin skilyrði þegar viðkomandi tekur við opinberu fé af því að það er almannafé, hvernig sem hægt er svo að snúa út úr því á alla vegu. En það er kjarninn í því sem við erum að fást við núna, taka skatta af fólki og nota þá til að greiða í einhver önnur verkefni og þar verður að vera ákveðið gagnsæi og, eins og í lögum um opinber fjármál, skilyrði um ákveðnar uppfylltar kvaðir eða rekstur eða þjónustu eða eitthvað svoleiðis, sem verður að vera skýrt kveðið á um. Það er kveðið á um að það megi ekki vera lengri en fimm ára samningar t.d., þjónustusamningar. En kirkjujarðasamkomulagið er með óendanlegan tíma. Viðbótarkirkjujarðasamkomulagið er með 15 ára tíma, en undirliggjandi samkomulag er með óendanlegan tíma sem er einfaldlega ólöglegt. Það er mjög áhugavert að við séum enn þá að glíma við þetta þrátt fyrir að forsendurnar sem eru þarna á bak við séu orðnar ólöglegar með lögum um opinber fjármál.


Ræðumaður: Björn Leví Gunnarsson

Forseti. Þær eru áhugaverðar tillögurnar hjá meiri hlutanum, enn og aftur, varðandi sóknargjöldin. Ég velti fyrir mér: Af hverju er ekki búið að afnema þennan útúrdúr, hvernig við innheimtum félagsgjöld fyrir trúar- og lífsskoðunarfélög í gegnum ríkissjóð? Það er ekkert svo mörg ár síðan þetta var afnumið gagnvart Bændasamtökunum, minnir mig. Félagsgjöld fyrir Bændasamtökin voru einmitt innheimt í gegnum ríkissjóð, svo var það tekið burt og Bændasamtökin þurfa bara að innheimta þau sjálf. Ég veit ekki af hverju við gerum þetta ekki líka fyrir trúar- og lífsskoðunarfélög. Þá þurfum við ekki að vera að vesenast í því á hverju ári að uppfæra einhverja krónutölu í lögum, þetta er of mikil vinna að sjá um og kemur dálítið í veg fyrir að trúar- og lífsskoðunarfélög geti haft t.d. lægri félagsgjöld  en hér er boðið upp á eða þess vegna hærri eða hvernig sem það er.


Ræðumaður: Andrés Ingi Jónsson

Frú forseti. Hér er lagt til að gera ágætt mál betra með því að lögfesta til bráðabirgða þau tölulegu viðmið sem er að finna í rammasamningi milli ríkis og sveitarfélaga um að auka framboð íbúða á tímabilinu 2023–2032, þó með undankomuleið fyrir þau sveitarfélög sem ekki  telja sér kleift að standa undir þeim viðmiðum. Þannig að hér er ekki gengið freklega á skipulagsvald sveitarfélaganna heldur er eingöngu sett sú skylda á þau að sýna fram á að þau hafi alla vega reynt að uppfylla samkomulag sem þau gerðu við ríkið. Það er nú skrýtið að meiri hluti þings virðist ekki vera til í að láta fólk standa við gefin loforð en svona er fólk víst stundum.




Ræðumaður: Andrés Ingi Jónsson

Forseti. Ég vil rétt kveðja mér hljóðs hér til að lýsa ánægju með þá ákvörðun meiri hluta nefndarinnar að fella brott 2. gr. frumvarpsins sem snýst um heimild Íslandspósts til að setja upp bréfakassasamstæður í þéttbýli víðs vegar um landið, en á sama tíma hvetja ráðherrana til að láta svona handvömm ekki eiga sér stað aftur. Þetta mál var lagt fram fyrst fyrir einu ári síðan og þá kom í ljós að ekkert samráð hafði verið haft við ÖBÍ réttindasamtök. Þessu var mótmælt. Svo fór það í tætarann síðasta vor, leit síðan aftur dagsins ljós núna í haust óbreytt. Enn hafði ekkert samráð verið haft við ÖBÍ réttindasamtök. Enn hafði ekkert verið rætt við hagsmunasamtök fatlaðs fólks um breytingu sem hafði bein áhrif á stöðu þess. Svona á ekki að vinna málin og ég vona að hæstv. ráðherra og helst allir ráðherrar ríkisstjórnarinnar láti sér þetta að kenningu verða.


Ræðumaður: Gísli Rafn Ólafsson

Heyr, heyr.Frú forseti. Mig langar bara að nota tækifærið, af því að það er svo sjaldan sem við höfum alla ráðherrana hérna, til að minna hæstv. háskóla-, iðnaðar- og nýsköpunarráðherra og hæstv. innviðaráðherra á að ég á tvær ósvaraðar fyrirspurnir hjá hvorum ráðherra sem ekki hefur verið svarað í 59 daga og ekki hefur einu sinni verið beðið um að fá að svara síðar. Mig langaði bara að nota tækifærið og biðja forseta um að ýta aðeins á þetta því að við viljum endilega fá svör við þessum fyrirspurnum.


Ræðumaður: Greta Ósk Óskarsdóttir

Virðulegi forseti. Í stjórnsýsluúttekt Ríkisendurskoðunar um Fangelsismálastofnun og starfsemi hennar birtist okkur mynd af málaflokki sem hefur orðið út undan. Staðan nú er sú að kerfið virkar ekki. Undirfjármögnun og aðhaldskröfur ár eftir ár hafa orðið til þess að nú á Fangelsismálastofnun erfitt með að uppfylla hlutverk sitt og starfa samkvæmt lögum. Ýmislegt veldur því að gera þarf betrumbætur á þessu kerfi. Uppsöfnuð viðhaldsþörf er orðin mikil í fangelsum landsins. Talið er að upp á vanti heil 18 stöðugildi hjá Fangelsismálastofnun, bæta þarf menntun fangavarða, há veikindatíðni er hjá fangavörðum og undirmönnun er viðvarandi vandamál. Vinnuaðstaða fangavarða er slæm. Öryggismálum er ábótavant. Staða kvenfanga er ekki góð. Afplánunarrýmum hefur ekki fjölgað að ráði undanfarin ár. Afbrot hafa aukist, aðallega vegna fólksfjölgunar. Boðunarlistar eru langir. Dómum er að fjölga, dómar eru að þyngjast. Dæmdum fangelsisdögum hefur fjölgað en ekki fé og stöðugildum. Ýmsir vankantar eru á veitingu heilbrigðisþjónustu fyrir fanga. Dæmi eru um að Landspítalinn hafi neitað að taka við fólki í geðrofi. Reksturinn hefur gengið fyrir viðhaldi. Fangelsismálastofnun hefur neyðst til að skera niður í öllu nema algjörri grunnþjónustu, sem er að vista fanga. Húsakostur er úr sér genginn á Litla-Hrauni og ástandið er alvarlegt og heilsuspillandi. Stjórnendur Fangelsismálastofnunar eru ábyrgir fyrir viðhaldi og rekstri en uppi eru hugmyndir um að færa ábyrgð á viðhaldi til Ríkiseigna. Nýbygging Litla-Hrauns klárast 2028. Þangað til eru fangar og fangaverðir og annað starfsfólk í heilsuspillandi húsakosti. Mikilvægt er að huga strax að skaðaminnkun. Það er ekki verjandi að láta fólk sitja hér í efnamengun sem getur valdið óafturkræfum heilsuskaða. Ég vænti þess að það verði farið beint í skaðaminnkun og í að bæta húsakost strax.


Ræðumaður: Andrés Ingi Jónsson

Frú forseti. Ég geri hér grein fyrir nefndaráliti 1. minni hluta samgöngunefndar sem að þessu sinni inniber einungis þann sem hér stendur.

Það neyðarástand sem ríkir á húsnæðismarkaði kemur sérstaklega illa við tekju- og eignaminni hluta samfélagsins. Það er því mikið réttlætismál að rétta af þá markaðsskekkju sem hefur ríkt um allt of langan tíma. Stöðuna má að miklu leyti rekja til þess að framboðshliðin hefur verið mikið vanrækt og þegar svo bætast við hagstjórnarmistök ríkisstjórnarinnar, sem styrkti eftirspurnarhliðina rækilega á Covid-tímum, þá er orðið mjög aðkallandi að grípa til róttækra aðgerða. Sú heimild sem hér er lagt til að lögfesta er skref í þá átt að gera sveitarfélögum kleift að stýra þróun húsnæðisuppbyggingar, t.d. á þéttingarreitum, þannig að framboð á hagkvæmum íbúðum geti aukist verulega. Sum sveitarfélög hafa þegar tekist þetta á hendur en hafa kvartað undan samskiptum við verktaka. Það getur verið betra að hafa skýra lagaheimild til þess. 1. minni hluti telur brýnt að lögfesta slík markmið enda sýnir reynslan hversu mikilvægt það getur verið fyrir sveitarfélög að hafa fast land undir fótum þegar setja á uppbyggingaraðilum skilyrði af þessu tagi. 1. minni hluti tekur hins vegar undir með þeim umsagnaraðilum sem telja nauðsynlegt að ganga lengra og gerir breytingartillögu þess efnis, sem verður gert grein fyrir hér á eftir.

Með frumvarpinu er lagt til að sveitarfélög fái heimild til að gera kröfu um að við gerð deiliskipulags fyrir ný íbúðasvæði verði allt að fjórðungur af heildarfermetrafjölda íbúða innan skipulagssvæðis fyrir hagkvæmt húsnæði, þ.e. almennar íbúðir, félagslegar íbúðir og aðrar leiguíbúðir, hvort sem eigandi lands er sveitarfélag, ríki eða einkaaðili. Markmiðið er sem sagt að aðstoða sveitarfélög og hvetja þau til að skipuleggja íbúðabyggð þannig að gert sé ráð fyrir fjölbreyttari byggð innan svæðis. Við umfjöllun nefndarinnar komu fram ábendingar um að til þess þyrfti enn skýrari ákvæði en lagt er til í frumvarpinu.

Í fyrsta lagi var bent á orðalagið „allt að 25%“, að uppbyggingaraðilar gætu litið á það sem nokkurs konar hámark í viðræðum og þannig torveldað sveitarfélögum að semja um hærri hlutfallstölu. Aðstæður á uppbyggingarreitum eru ólíkar og líta verður svo á að í skipulagsvaldi sveitarfélaga felist að meta hverju sinni hvort þörf sé á enn hærra hlutfalli hagkvæms húsnæðis, t.d. á svæðum þar sem mikill skortur er á því og þeim mun meiri þörf á að tryggja félagslega blöndun. 1. minni hluti hefði talið eðlilegt fyrir meiri hlutann að skoða af meiri alvöru möguleikann á að hækka hlutfallstöluna til að styðja með skýrari hætti þau sveitarfélög sem vilja sýna meiri metnað í uppbyggingu hagkvæms húsnæðis, að sníða þeim ekki þetta þröngan stakk.

Í öðru lagi kom fram gagnrýni á að einungis væri um að ræða heimildarákvæði sem sveitarfélögum væri í sjálfsvald sett hvort beitt yrði. 1. minni hluti tekur undir þessi sjónarmið, þótt vissulega þurfi löggjafinn að stíga varlega til jarðar þegar settar eru stífar kvaðir á skipulagsvald sveitarfélaga, en vel hefði mátt kveða fastar að orði um skyldu sveitarfélaga til að standa að metnaðarfullri uppbyggingu hagkvæms húsnæðis innan þess ramma. Þannig myndi ákvæðið ekki einungis nýtast þeim sveitarfélögum sem þegar hafa metnað til slíkrar uppbyggingar heldur myndi það með skýrari hætti hvetja öll sveitarfélög til að skoða uppbyggingu hagkvæms húsnæðis af fullri alvöru. Í ljósi þess að sú uppbygging er mikilvægur þáttur í því að byggja upp heilbrigðan húsnæðismarkað til frambúðar, sem er gríðarlegt hagsmunamál almennings, þá vekur furðu að meiri hlutinn vilji ekki skoða breytingar á orðalagi.

Í þriðja lagi var bent á að töluleg markmið frumvarpsins væru ekki í samræmi við rammasamning á milli ríkis og sveitarfélaga um að auka framboð íbúða á árunum 2023–2032 þar sem hvort tveggja er miðað við hærri hlutfallstölu og viðmiðin eru gerð að skyldu. Þar fléttast sem sagt saman báðir fyrrgreindir þættir. Með þessum samningi sammæltust sveitarfélög og ríki um stefnu og markvissar aðgerðir til að tryggja uppbyggingu íbúða í samræmi við þörf ólíkra hópa, þar á meðal þeirra tekju- og eignaminni. Sérstök áhersla var lögð á framboð íbúða á viðráðanlegu verði og að hlutfall þeirra skyldi vera að jafnaði um 30% nýrra íbúða til að koma til móts við tekju- og eignaminni hópa og tryggja þeim möguleika á þaki yfir höfuðið. Jafnframt voru aðilar samningsins sammála um að félagsleg húsnæðisúrræði yrðu að jafnaði sem næst 5% af öllu nýju húsnæði á samningstímanum. 1. minni hluti telur skjóta skökku við að frumvarpið sé ekki í samræmi við þetta sameiginlega markmið ríkis og sveitarfélaga um uppbyggingu á hagkvæmu húsnæði og félagslegum húsnæðisúrræðum. Frumvarpið leggur einungis til að allt að 25% af byggingarmagni, samkvæmt nýju deiliskipulagi, fyrir tilgreint svæði skuli vera fyrir almennar íbúðir, félagslegar íbúðir eða aðrar leiguíbúðir.

Þá er vert að nefna, líkt og ÖBÍ réttindasamtök bentu á í umsögn sinni, að orðalagið „allt að 25% íbúða“ er of óljóst og veitir sveitarfélögum of mikið svigrúm til að koma sér undan því mikilvæga markmiði frumvarpsins að fjölga almennum íbúðum, félagslegum íbúðum og öðrum leiguíbúðum. Eins og áður segir er staðan á húsnæðismarkaði grafalvarleg, einkum fyrir tekju- og eignaminni hópa, og metnaður sveitarfélaga er einfaldlega mismikill. Hér þarf að hvetja þau til dáða.

Í umsögn Þroskahjálpar er sérstök athygli vakin á því að fatlað fólk eigi til jafns við aðra rétt á að velja sér búsetustað og hvar og með hverjum það býr og að óheimilt sé að binda þjónustu við fatlað fólk því skilyrði að það búi í tilteknu búsetuformi. Hér er gríðarmikið verk að vinna, svo að við tökum bara einn hóp út fyrir sviga sérstaklega, þar sem tæplega 500 fatlaðir einstaklingar eru annaðhvort á biðlista eftir húsnæði eða búa í herbergi á sambýlum þrátt fyrir skyldur stjórnvalda til að gefa þeim kost á að búa á eigin heimili. Þetta er ólíðandi ástand og stytting þessara biðlista ætti að vera í forgangi hjá stjórnvöldum. Því er nauðsynlegt að ríki og öll sveitarfélög gangi samstiga til verka og marki sér skýr viðmið um sjálfbæra uppbyggingu íbúðarhúsnæðis sem fyrst. Þau viðmið er að finna í fyrrgreindum rammasamningi ríkis og sveitarfélaga sem mikilvægt er að endurspegla með skýrri lagaheimild, á gildistíma samningsins hið minnsta.

Fyrsti minni hluti leggur því til breytingu þess efnis að við frumvarpið bætist bráðabirgðaákvæði sem endurspegli töluleg markmið rammasamnings ríkis og sveitarfélaga um uppbyggingu á hagkvæmum íbúðum og félagslegum húsnæðisúrræðum til loka árs 2032.




Ræðumaður: Andrés Ingi Jónsson

Frú forseti. Ég geri hér grein fyrir áliti 1. minni hluta umhverfis- og samgöngunefndar en auk þess sem hér stendur þá skrifar undir það hv. þm. Þórunn Sveinbjarnardóttir, fulltrúi Samfylkingarinnar í nefndinni.

Ég veit ekki alveg hvernig á að lýsa þessu nefndaráliti sem við leggjum hér fram. Þetta er kannski söguleg samantekt á handvömm ráðuneytis. Ég fæ að gera grein fyrir því stuttlega.

Eins og fram kom var þetta frumvarp fyrst lagt fram á 153. löggjafarþingi en þá kom skýrt fram í umsögn ÖBÍ réttindasamtaka að ekkert samráð hefði verið haft við samtökin þó svo að ákvæði frumvarpsins snerti með beinum hætti aðgengi að grunnþjónustu. Það sætti því nokkurri furðu að málið hafi verið lagt fram óbreytt á þessu þingi, sem sagt að frekar en að nýta tímann á milli þinga til að uppfylla samráðsskyldu sína samkvæmt samningi Sameinuðu þjóðanna um réttindi fatlaðs fólks hafi ráðuneytið kosið að skila málinu aftur ófrágengnu til Alþingis.

Fyrsti minni hluti nefndarinnar telur þessi vinnubrögð ámælisverð en fagnar því að ráðuneytið hafi séð að sér og lagt til að 2. gr. frumvarpsins falli brott í ljósi þessa samráðsleysis. Þá tillögu gerir meiri hlutinn að sinni og hún er skynsamleg. En það hlýtur að teljast harla óvenjulegt að ráðuneytið geri sjálft sig afturreka með mál á grundvelli slælegra vinnubragða.

Svo að við förum aðeins yfir efni þess ákvæðis sem meiri hlutinn leggur til að fella brott að tillögu ráðuneytisins þá er með 2. gr. frumvarpsins lagt til að alþjónustuveitanda verði heimilt að setja upp bréfakassasamstæður fyrir alla móttakendur póstsendinga í þéttbýli. Þar með geti alþjónustuveitandi hætt að bera út póst á heimili fólks. Aðgengi allra að slíkum bréfakassasamstæðum er engan veginn sjálfgefið, hvort sem það er vegna líkamlegrar getu, vegalengdar eða ástands gatna. Þetta virðast frumvarpshöfundar reyndar vera meðvitaðir um enda segir í greinargerð að koma þurfi til móts við þá aðila sem ekki geta sótt póstinn sinn af einhverjum ástæðum, t.d. sökum fötlunar, aldurs eða veikinda.

Við umfjöllun málsins kom hins vegar fram, og hér erum við að tala um síðasta vetur, að ráðuneytið hefði ekki á nokkurn hátt skoðað hvernig hægt væri að útfæra þetta með þeim reglugerðarheimildum sem fyrir liggja. ÖBÍ réttindasamtök benda á í umsögn sinni að að gefnu tilefni — og ég held að við þurfum ekkert að fjölyrða það, tilefnið er það að sjónarmið fatlaðs fólks eru bara almennt hunsuð þegar reglur eru smíðaðar, eru í besta falli í eftiráathugun — megi efast um að slík útfærsla í reglugerð virki vel í reynd, enda sé þá um að ræða viðbót sem ekki hafi verið hugsuð frá upphafi.

Fyrsti minni hluti tekur undir þetta og bendir á að viðhorf ráðuneytisins endurspegli í rauninni grundvallarmisskilning á hugmyndafræði algildrar hönnunar sem ætti að vera kjarninn í öllum breytingum á grunnkerfum samfélagsins. Þar er lykilatriði að hanna allar kerfisbreytingar frá upphafi út frá aðstæðum viðkvæmustu hópanna til að tryggja að þær bitni ekki á þeim þegar á hólminn er komið. Allt samfélagið græðir á því vegna þess að kerfi sem nær utan um þarfir viðkvæmasta hópsins gagnast öllum í samfélaginu betur.

Svo er kannski rétt að nefna fordæmin sem koma upp í hugann í þessu samhengi. Þar er í fyrsta lagi hægt að nefna pakkasamstæðurnar sem hafa sprottið upp víða í þéttbýli á undanförnum misserum. Þar er nánast aldrei haft eitthvert samráð við hagsmunasamtök fatlaðs fólks varðandi staðsetningu eða útfærslu. Sama máli gegnir um tilraunaverkefni varðandi dreifingu pósts í gegnum bréfakassasamstæður á Kópaskeri sem fór í gang fyrr á árinu. Það fór í gang án þess að símtólið hefði verið tekið upp til að ná sambandi við ÖBÍ.

Svo er kannski rétt að nefna í framhjáhlaupi að Póstinn vantar ekkert sérstaklega þessa heimild ef eitthvað er að marka umfjöllun nefndarinnar. Þessi heimild er til að bregðast við aðstæðum á póstmarkaði sem eru ekki fyrir hendi lengur. Það hefði mögulega verið gagnlegt fyrir póstinn, og til sparnaðar og einföldunar og hvað það er, ef þessi heimild hefði komið inn fyrir tíu árum en eins og staða póstmagns er í dag þá er hverfandi þörf á bréfakassasamstæðum. Uppsetning þeirra myndi væntanlega vera það umfangsmikið og dýrt verkefni að það myndi tæpast svara kostnaði.

Svo gerðist það, eftir að ráðuneytið hafði komið á tveimur löggjafarþingum fyrir nefndina og fengið þau skýru skilaboð að okkur þætti ekki ásættanlegt að engin samtöl hefðu átt sér stað við ÖBÍ við vinnslu málsins, að hinn 7. nóvember fór innviðaráðuneytið sjálft þess á leit við nefndina að hún hraðaði afgreiðslu málsins enda væri farið að styttast í að Eftirlitsstofnun EFTA, ESA, stigi formleg skref vegna tafa við innleiðingar á tveimur reglugerðum sem setja á lagastoð fyrir í 3. og 4. gr. frumvarpsins, sem sagt öðrum greinum en þeirri sem fjallar um bréfakassasamstæðurnar. Til að svo mætti verða lagði ráðuneytið til að 2. gr. frumvarpsins yrði einfaldlega felld brott þar sem í ljós kom að nauðsynleg reglusetning er tímafrek og útfærslan flóknari en vonir ráðuneytisins stóðu til. Þá uppgötvun gerði ráðuneytið þegar það settist loks til fundar með fulltrúum frá ÖBÍ réttindasamtökum mörgum mánuðum eftir að bent var á þennan annmarka í fyrsta sinn.

Fyrsti minni hluti lýsir ánægju með að ráðuneytið hafi loks tekið upp samráð við ÖBÍ en ítrekar að það hefði að sjálfsögðu átt að eiga sér stað strax við upphaf vinnslu málsins. Beinir 1. minni hluti því til ráðuneytisins að taka til endurskoðunar verklag við vinnslu þingmála þannig að mistök af þessu tagi endurtaki sig ekki. Þegar kemur að aðgengi fatlaðs fólks að grunnþjónustu getur ráðuneytið ekki látið undir höfuð leggjast að kanna hver áhrif lagasetningarinnar eru og hvernig er hægt að tryggja að ekki sé gengið á réttindi fatlaðs fólks.




Ræðumaður: Andrés Ingi Jónsson

650.Herra forseti. Talandi um að gleyma að minnast á hluti þá gleymdi hæstv. ráðherra í öllum æsingnum að svara spurningunni. Aðgerðaleysi ríkisstjórnarinnar lýsir sér t.d. í því að aðgerðaáætlun í loftslagsmálum var síðast uppfærð árið 2020, í tíð síðustu ríkisstjórnar og á grundvelli eldri skuldbindinga ríkisins í loftslagsmálum. Handbókin sem hæstv. ráðherra er að spila eftir er því úrelt en þar að auki er hann hættur að spila eftir henni vegna þess að ein af aðgerðunum í þeirri áætlun var einmitt að styðja við virka samgöngumáta; ívilnanir til rafmagnshjóla og reiðhjóla. Þetta er hæstv. ráðherra að fella niður til að jafna stöðu ríkissjóðs. Það fara 350 milljónir í þetta á ári.  Bjargar það ríkissjóði? Á móti er hæstv. ráðherra að skera niður framlag til orkuskipta í vegasamgöngum um 6,1 milljarð og leggja notkunargjöld á rafbíla upp á 7,5 milljarða.  Hvað er þetta samanlagt, 12 milljarðar sem hæstv. ráðherra er að hægja á  grænum umskiptum í landinu fyrir? Er það ekki reikningur á börnin líka? Er það ekki eitthvað sem næstu kynslóðir þurfa að borga?


Ræðumaður: Andrés Ingi Jónsson

Herra forseti. Það er kannski rétt að bjóða hæstv. ráðherra velkominn heim aftur af loftslagsráðstefnu Sameinuðu þjóðanna, COP28, þar sem ráðherrann eins og aðrir fulltrúar stjórnvalda mætti til að lýsa því hvernig þau væru að setja loftslagsmál í forgang, þó að tölurnar reyndar sýni það ekki og við þekkjum engar aðgerðir beinlínis sem sýna þá forgangsröðun jafn skýrt og ráðherrar vilja vera láta. Þó hefur verið ein aðgerð sem einhverjum árangri hefur skilað og það er sú sem snertir orkuskipti í vegasamgöngum. Rafbílavæðingin hefur gengið betur á Íslandi en í flestum öðrum löndum þó að hún hafi reyndar ekki skilað markmiðum um réttlát umskipti eins og best væri og því eðlilegt að breyta því kerfi. En sú aðferð sem er valin við að breyta því er kostuleg. Þessi þáttur loftslagsaðgerða ríkisstjórnarinnar hefur verið í uppnámi frá því að það var tilkynnt í sumar að það yrði felld niður ívilnun til rafbíla og tekið upp eitthvert annað kerfi, sem við fengum að vita í síðustu viku hvernig ætti að vera. Markaðurinn hefur ekkert vitað hvernig ætti að bregðast við. Það sem er gert í leiðinni er að það er dregið úr stuðningi um 6,1 milljarð, þegar fært er úr ívilnun yfir í stuðning í gegnum orkusjóð, en þeim sparnaði er stungið undan. Hann er ekki nýttur í aðrar loftslagsaðgerðir. Nei, honum er stungið beinustu leið í vasann á ríkissjóði. Á sama tíma er fólk úti í Dúbaí að kalla eftir auknum stuðningi við loftslagsmál. Samhliða þessu er algjörlega felldur niður stuðningur við reiðhjól og rafmagnsreiðhjól, sáralítil upphæð í stóra samhenginu en gríðarlega skilvirk. Á síðasta ári keypti almenningur 7.000 rafmagnsreiðhjól, aðeins fleiri en rafmagnsbíla á sama ári. Segjum sem svo að hver hjólreiðamaður hafi lagt bensínbíl fyrir rafmagnsreiðhjólið, alveg eins og hver rafbílaeigandi gerði með sinn bíl;  þá var meiri loftslagsábati af rafmagnsreiðhjólunum en bílunum. Hvernig stendur á því — eða öllu heldur, svo að ég sé aðeins penni,  forseti: Hvernig þjónar það loftslagsmarkmiðum íslenska ríkisins og hagsmunum almennings að fella niður ívilnanir til reiðhjóla og rafmagnsreiðhjóla?


Ræðumaður: Björn Leví Gunnarsson

Forseti. Hér er gerð tillaga um að fella brott heimild ríkisstjórnarinnar til að selja eignarhlut ríkisins í Íslandsbanka. Einfaldlega vegna þess að ég ber ekkert traust til ríkisstjórnarinnar til að selja Íslandsbanka, þótt ég beri meira traust til núverandi fjármálaráðherra  en fyrrverandi fjármálaráðherra, þá ber ég almennt séð ekki trausts ríkisstjórnarinnar til að sinna þessu verkefni og ég hef enga trú á að á næsta ári muni koma einhvers konar fyrirkomulag til að selja afganginn af bankanum á farsælan hátt. Ég legg því einfaldlega til að þessi heimild verði felld brott. Það þarf fyrst að koma   tillaga um það hvernig fyrirkomulagið á að vera og ná trausti áður  en við íhugum að ganga lengra.


Ræðumaður: Lenya Rún Taha Karim

Virðulegi forseti. Ég tek undir með hv. þm. Valgerði Árnadóttur hvað varðar bakslagið sem hefur átt sér stað í hinsegin samfélaginu og hvað Samtökin '78 gegna mikilvægu hlutverki, enda kom hv. þm. Jódís Skúladóttir sjálf inn á það. Það hefur verið mikil aukning í þjónustuþörfinni og Samtökin '78 hafa verið að sinna mörgum einstaklingum og mörgum málaflokkum. Ég sé auðvitað að í breytingartillögum meiri hluta fjárlaganefndar er lagt til að bæta við 12 millj. kr. til Samtakanna '78 en ég tel  einfaldlega að það sé ekki nóg og það muni ekki mæta þjónustuþörfinni í íslensku samfélagi,  þ.e. þörf þeirra  sem þurfa á þjónustunni að halda sem Samtökin '78 bjóða upp á, sem eru rosalega mörg, og það hefur alveg sýnt sig sérstaklega á þessu ári hvað það er mikilvægt.


Ræðumaður: Valgerður Árnadóttir

Forseti. Við leggjum hér til 50 millj. kr. framlag til Samtakanna '78. Þau sinna gríðarlega mikilvægu fræðslustarfi, félagsstarfi og stuðningsstarfi við hinsegin samfélagið og í því bakslagi sem þau hafa upplifað þessa dagana er mjög mikilvægt að við hér inni og öll þjóðin styðjum þau. — Ég segi já.


Ræðumaður: Björn Leví Gunnarsson

Forseti. Hér er einnig verið að lækka hlutdeildarlán um 300 millj. kr. Það er mjög áhugavert af því að í fyrsta lagi er lækkun á stofnframlögunum annars vegar og hlutdeildarlánum hins vegar aðgerðir sem hvetja til þess að byggja íbúðir. Það er það sem þarf þannig að ég veit ekki af hverju er verið að lækka þetta. — Ég segi nei.


Ræðumaður: Lenya Rún Taha Karim

Virðulegi forseti. Í þessum lið er m.a. verið að færa fjármagn, 100 milljónir, frá stofnframlögum til að viðhalda stofnun, Húsnæðis- og mannvirkjastofnun, sem sagt til að viðhalda rekstri stofnunar. Það er verið að færa fjármagn, 100 millj. kr., til að viðhalda stofnun. Það kemur mér svolítið spánskt fyrir sjónir að fjármagn sem gæti annars nýst lágtekjufólki í að útvega sér húsnæði er nýtt til að halda utan um rekstur Húsnæðis- og mannvirkjastofnunar. Ástæðan fyrir því að þetta kemur mér spánskt fyrir. sjónir er að flokkurinn sem er með fjármála- og efnahagsráðuneytið og hefur verið með það ráðuneyti síðustu tíu ár er með mottóið „báknið burt“. En þetta lítur ekki út fyrir að  vera í þeim anda. — Ég segi nei.


Ræðumaður: Björn Leví Gunnarsson

Forseti. Hér eru mjög áhugaverðir hlutir að gerast. Hér er verið að greiða atkvæði um nákvæmlega það sama og var verið að greiða atkvæði um rétt áðan, sömu upphæð og allt, en samt féll tillagan ekki niður eins og hún hefur gert áður í eins tilfelli, nema meira að segja þá var sama upphæð og var verið að greiða atkvæði um en það var mismunandi tilefni. Hérna er sama tilefni. Þannig að ég endurtek það sem hv. þm. Kristrún Frostadóttir sagði hérna áðan: Það er verið að greiða atkvæði um nákvæmlega það sama.


Ræðumaður: Björn Leví Gunnarsson

Forseti. Samhliða því að ég samþykki þessa breytingartillögu þá langaði mig til að vekja athygli á dálitlum galla í framsetningu þess sem við erum að greiða atkvæði um hérna, að tillagan inni í þessari upphæð er um 115 millj. kr. hækkun til íslenskukennslu, sem var verið að hafna rétt áðan. Alla jafna hefði þessi atkvæðagreiðsla fallið niður af því að það er um sömu upphæð að ræða og tvær tillögur. En af því að það eru greidd atkvæði þannig að það eru 115 milljónir og meira, sem er sett saman í einn lið, og við getum  ekki greitt atkvæði í rauninni með uppskiptingunni á  hinum mismunandi tillögum, þá kemur inn tillaga sem inniheldur það sem var verið að fella rétt áðan. Mjög áhugavert. Þetta gerðist líka hérna áðan í varðandi brottvísunar … o.s.frv. Við gátum ekki  greitt atkvæði um einstakar tillögur sem summuðust upp í þessa upphæð … Þetta er galli sem ég held að við þurfum að laga, því að þetta hefur  gerst áður, og ég beini því til forseta að það verði komið í lag næst.


Ræðumaður: Björn Leví Gunnarsson

Forseti. Við erum með tvær breytingartillögur hérna sem varða íslenskukennslu fyrir útlendinga, eina frá 1. umræðu þegar staðan var sú að 115 millj. kr. framlag til íslenskukennslu hafði fallið niður í fjárlagafrumvarpinu. Þá lögðum við til 230 millj. kr. hækkun, sem sagt að tvöfalda það framlag sem hafði verið  á þessu ári. Breytingartillagan núna er einmitt til að bæta því við en við höldum hinni inni í kjölfar þess sem hefur gerst að undanförnu,  það er ekki  vanþörf á íslenskukennslu. Þannig að við höfum fyrst  tækifæri til að greiða atkvæði um 115 millj. kr. aukningu og síðan um 230 millj. kr. aukningu.


Ræðumaður: Greta Ósk Óskarsdóttir

Heyr, heyr.Virðulegi forseti. Þegar gæta þarf aðhalds er ágætisviðmið að gæta hófs hvívetna en eyða í og standa vörð um það sem okkur þykir mikilvægast. Í því ljósi legg ég til að 100 milljónum verði bætt við fjárframlög næsta árs í Auði, barna- og ungmennabókasjóð. Ég legg sem sagt til að við styrkjum ritun bóka fyrir börn og ungmenni.


Ræðumaður: Björn Leví Gunnarsson

Forseti. Áskoranirnar í loftslagsmálum eru margvíslegar og stórar fram undan þannig að hér er lagt til að bætt verði 800 millj. kr. í loftslagssjóð til þess að efla og styrkja verkefni hans.


Ræðumaður: Lenya Rún Taha Karim

Virðulegi forseti. Hér er um að ræða 8,9 millj. kr. hækkun en í nefndarálitinu er ekki gert ráð fyrir því að þetta fjármagn fari til Samkeppniseftirlitsins heldur er eingöngu gert ráð fyrir hækkun á fjárframlagi til Neytendastofu. Við höfum örugglega öll tekið eftir því undanfarna mánuði að það er einhvers konar aðför gegn Samkeppniseftirlitinu. Það er verið að gera þeim erfitt fyrir að sinna lögbundnu hlutverki sínu sem eftirlitsstofnun, það er ekki verið að veita þeim nógu mikið fjármagn. Ég átta mig ekki á því hvernig Samkeppniseftirlitið á að geta sinnt lögbundnu hlutverki sínu þegar það er verið að veikja stofnunina og þau eru bara, afsakið slettuna, virðulegi forseti, að díla við rosalega mikla manneklu og fjárskort og þetta kemur náttúrlega niður á samkeppnismarkaðnum. Virk og góð og heilbrigð samkeppni skilar sér í formi efnahagslegs ávinnings fyrir samfélagið.


Ræðumaður: Björn Leví Gunnarsson

Forseti. Það hefur kannski einhver tekið eftir því á árinu að það er ansi mikið að gera hjá Samkeppniseftirlitinu. Þetta er einfaldlega tillaga til þess að hjálpa aðeins til við málahrúguna sem þar er. Við getum gert betur í samkeppnismálum þannig að það eru 420 milljónir, takk kærlega.


Ræðumaður: Björn Leví Gunnarsson

Forseti. Við erum búnir að greiða atkvæði um nokkrar svona breytingar. Þetta er í rauninni lækkun á ráðstöfunarfé ráðherra um 30%. Mig langaði bara að taka það sérstaklega fram. Hérna er verið að lækka um 1 milljón, heila milljón, rosalega mikið, en þetta er ráðstöfunarfé ráðherra. Mig langar bara að hrósa ríkisstjórninni sérstaklega fyrir þetta framtak og okkur langaði einmitt sérstaklega að tína þessar atkvæðagreiðslur út og greiða atkvæði með þessari lækkun á skúffufé ráðherra.


Ræðumaður: Lenya Rún Taha Karim

Virðulegi forseti. Ég ætla að greiða atkvæði með þessari tillögu. Í fyrsta lagi vil ég benda á að Ísland setti sér sjálfstætt markmið um að ná fullum orkuskiptum fyrir árið 2040 en það er ekki verið að setja neitt púður í orkuskipti í samgöngum. Það er eingöngu verið að leggja áherslu á rafmagnsbílavæðingu Íslands sem er bara að fara að nýtast einum hópi fólks og ekki öðrum. Þetta er ekki til þess fallið að flýta fyrir orkuskiptum og heldur ekki til þess fallið að ná orkuskiptunum ef við einblínum bara á einkabílinn og einblínum bara á efri millistéttina. Þannig að ég kýs með þessu og vona að ég sjái meiri metnað hjá ríkisstjórninni til þess að ná þessum markmiðum fyrir árið 2040. Annars verðum við að athlægi á alþjóðavísu. Kannski hefði verið betra að vera í takt við Evrópu og miða á árið 2050.


Ræðumaður: Björn Leví Gunnarsson

Forseti. Hér eru tvær tillögur, annars vegar tillaga um að auka í í orkuskiptum almenningssamgangna og hluti af því eru 600 milljónir til Strætós til þess að greiða upp þær 600 milljónir sem þurfti að taka úr orkuskiptasjóði Strætó í kófinu, endurgreiða Strætó til baka af því að ríkið bað Strætó um að halda áfram samgöngum. Afgangurinn, 2,4 milljarðar, fer til orkuskipta í almenningssamgöngum um allt land, þar á meðal á höfuðborgarsvæðinu. Síðan eru einnig 3 milljarðar í uppbyggingu hjólreiðastíga og göngustíga um allt land sem skiptast þannig að það er 1 milljarður í höfuðborgarsáttmálann, 1 milljarður til nærliggjandi sveitarfélaga á höfuðborgarsvæðinu og 1 milljarður til uppbyggingar alls staðar annars staðar á landinu.


Ræðumaður: Björn Leví Gunnarsson

Forseti. Ef Píratar væru í stjórn og einráðir væri ekkert kirkjujarðasamkomulag. Það myndi spara ríkinu þessa 7 — allt of mikla peninga, rúmlega 7,4 milljarða, ég er ekki með gleraugun og sá þetta ekki nógu vel.


Ræðumaður: Björn Leví Gunnarsson

Forseti. Hér er um að ræða styrkingu embættis héraðssaksóknara einfaldlega af því að það er mikið að gera þar og það þarf á aðstoð að halda.


Ræðumaður: Björn Leví Gunnarsson

Forseti. Nokkur atriði. Í fyrsta lagi er hérna verið að greiða atkvæði um þrjár tillögur. Það er löggæsla á þingi sem ég segi nei við, brottvísanir sem ég segi nei við og niðurfelling aðhaldskröfu sem ég segi já við. En ég get bara greitt eitt atkvæði í heildina og af því að upphæðin verður hærri hérna í nei-inu, þá segi ég nei. En ég vildi leiðrétta hv. þm. Vilhjálm Árnason því í nefndaráliti meiri hluta segir, með leyfi forseta:

„Hér er gerð tillaga um hækkun til stoðdeildar embættis ríkislögreglustjóra í því skyni að embættinu verði gert auðveldara að aðstoða við brottvísanir einstaklinga sem hefur verið synjað um alþjóðlega vernd.“

Þessar 200 milljónir eru að fara í þennan lið, til að aðstoða við brottvísanir. Ef meiri hlutinn heldur í alvörunni að þetta virki, af því að það er gert ráð fyrir að þetta muni spara 400 milljónir, af hverju er þá ekki verið að setja milljarð í þetta til að geta þá sparað 2 milljarða eða setja 3 til að spara 6? Þessi aðferðafræði er ekki að virka. Það er vandamálið. Þess vegna segi ég nei.


Ræðumaður: Arndís Anna Kristínardóttir Gunnarsdóttir

Forseti. Eins og hefur komið hérna fram, og ég tek undir með hv. þm. Lenyu Rún Taha Karim, sýnir þessi breyting að þessi ríkisstjórn er svo sannarlega til í að eyða peningum í útlendingamál, en ekki mál sem snúast um það að hjálpa fólki. Það snýst ekki um að verja milljörðum á milljörðum ofan í að hjálpa flóttafólki, alls ekki, heldur snýst það um að setja allt sem við eigum í að koma fólki úr landi. Þarna er verið að auka útgjöld ríkissjóðs í stað þess að setja stefnuna á það að leyfa fólki að fara út á vinnumarkað, að byggja upp líf sitt sjálft og verða þegnar í samfélaginu og verða því til tekna.


Ræðumaður: Lenya Rún Taha Karim

Virðulegi forseti. Hér er m.a. verið að auðvelda framkvæmd brottvísana með því að auka fjármagnið um 200 milljónir. Það eru ákveðnar raddir innan Alþingis sem tala um að það fari of mikið fjármagn í útlendingamálin en það virðast bara vera engin takmörk á því hvað ríkisstjórnin er tilbúin að eyða í að koma fólki úr þessu landi. Það sést m.a. á þessu frumvarpi. Ég segi nei.


Ræðumaður: Björn Leví Gunnarsson

Forseti. Hér er gert ráð fyrir 1 milljarðs kr. hækkun til almennrar löggæslu og almennrar rannsóknarvinnu þar á bak við, einfaldlega vegna skorts á mönnun í löggæslunni. Þetta er ekkert flóknara en það.


Ræðumaður: Björn Leví Gunnarsson

Forseti. Hér er um að ræða lækkun til Tækniþróunarsjóðs, matvælasjóðs og rannsóknasjóðs sem myndi í rauninni þýða fækkun u.þ.b. 70 ársgildi doktorsnema. Ég segi nei við þessum niðurskurði í þessum sjóðum.


Ræðumaður: Lenya Rún Taha Karim

Virðulegi forseti. Við erum að greiða atkvæði um innritunargjöld í háskóla og framhaldsskóla. Nú er ég háskólanemi og kem hingað upp sem háskólanemi. Með nýja reiknilíkaninu sem var kynnt fyrr á þessu löggjafarþingi þá ríkir smáóvissa varðandi það hvernig málum verður háttað fyrir stúdenta og hvaða áhrif þetta mun hafa á kennsluhætti innan háskólans. Fjárhagsstaða stúdenta er nú þegar frekar ömurleg og við vitum ekki enn þá hvernig endurskoðun á lögum um Menntasjóð námsmanna verður hagað þannig að ég leggst eiginlega alfarið gegn innritunargjaldi í háskóla og ég held að flestir háskólanemar geri það, sérstaklega í opinberan háskóla.


Ræðumaður: Björn Leví Gunnarsson

Forseti. Hv. þm. Sigmar Guðmundsson sagði þetta nákvæmlega það sem ég ætlaði að segja og sagði það mjög vel, þannig að ég hef engu við það að bæta og segi nei.


Ræðumaður: Lenya Rún Taha Karim

Virðulegi forseti. Ég tek heils hugar undir þessa breytingartillögu frá hv. þm. Birni Leví Gunnarssyni. Ég hefði viljað sjá hv. fjárlaganefnd ganga lengra í breytingartillögum sínum hvað varðar kolefnisgjaldið. Svo vona ég líka að við sjáum í framtíðinni, vonandi á næsta ári, að við víkkum út gildissvið kolefnisgjalds þannig að það nái utan um alla losun sem fellur ekki þegar undir ETS-kerfið, enda erum við að standa okkur frekar illa í því að standast alþjóðlegar skuldbindingar okkar á sviði umhverfis- og loftslagsmála.


Ræðumaður: Björn Leví Gunnarsson

Forseti. Hér er lagt til að kolefnisgjaldið sé tvöfaldað. Kolefnisgjaldið eins og það er er langt undir markaðsvirði og þarf að koma því aðeins í áttina að því og það sé einfaldlega þannig að þeir sem menga borgi, þetta er í rauninni ekki flóknara en það.


Ræðumaður: Björn Leví Gunnarsson

Forseti. Við leggjum til að fjármagnstekjuskattur hækki upp í 30%. Tilgangur þess er að þeir sem greiða fjármagnstekjur greiði í rauninni útsvar líka þannig að þeir 15 milljarðar sem koma inn vegna hækkunar fjármagnstekjuskatts renni í Jöfnunarsjóð sveitarfélaga sem útsvar af fjármagnstekjuskatti. Einnig kemur þarna undir hækkun á persónuafslætti fjármagnstekna þannig að þegar allt kemur til alls þá eru þetta þau sem eru í efstu tekjutíund og greiða sér fjármagnstekjur sem koma til með að greiða þetta allt.


Ræðumaður: Björn Leví Gunnarsson

Forseti. Ef fólk tekur eftir er hér lagt til að tekjuskattur einstaklinga og staðgreiðsla lækki um rúmlega 3 milljarða. Þetta er út af því að við erum að leggja til að fella niður lög um sóknargjöld, að trúar- og lífsskoðunarfélög geti einfaldlega innheimt félagsgjöld sjálf en ríkið geri það ekki fyrir þau og þar af leiðandi lækkar tekjuskattur um þá upphæð sem annars hefði farið í sóknargjöld.


Ræðumaður: Björn Leví Gunnarsson

Frú forseti. Ég ætla að koma með smá spá. Ég giska á að tekjurnar í þessu fjárlagafrumvarpi séu vanspáðar tekjur og að tekjurnar endi þannig að ríkissjóður verði nokkurn veginn nálægt núlli, merkilegt nokk. En á þeim forsendum að það þarf að spyrja sig hverjir eru að borga í rauninni fyrir því það verður ákveðin verðbólga, verður ákveðin froða, verða meiri tekjur og við endum einhvers staðar nálægt núlli. En kostnaði verður haldið niðri. Stofnanir eins og Fangelsismálastofnun og Landhelgisgæslan o.fl. verða bara reknar á núðlum, það eru allir bara að borða núðlur til að spara. Hver skaðinn verður af því til lengri tíma er eitthvað sem við þurfum að fylgjast með og þar tek ég undir með hv. formanni fjárlaganefndar, við þurfum að fara aðeins í eftirlit með framkvæmd fjárlaga eins og hv. nefndarmaður, Jóhann Friðrik Friðriksson, hefur talað um líka. Ég hlakka til að sjá hvernig næsta ár fer og hvernig það endar og hvort núðlurnar verði okkur ofviða.


Ræðumaður: Björn Leví Gunnarsson

Forseti. Fjárlög eru stærsta mál hvers árs fyrir ríkisstjórnina. Í fjárlögum eru spilin lögð á borðið og sýnt hvernig á að standa við stóru orðin, stóru orðin um aðhaldssöm fjárlög í 8% verðbólgu og með 9,25% stýrivexti, stóru orðin um átak í læsi, traust á stjórnmálum, selja banka, nýja stjórnarskrá á tveimur kjörtímabilum og þess háttar. Við verðum að gera meiri kröfur til stjórnvalda en þær efndir sem er hvergi að finna í þessum fjárlögum því að stóru orðin um aðhald til að berjast við verðbólguna eru búin að heyrast frá ríkisstjórninni í eitt og hálft ár. Samt erum við enn þá að bíða eftir árangri. Það gengur ekki að stjórnarliðar segi bara aðhaldssöm fjárlög þegar hið gagnstæða blasir við okkur og allar umsagnir eru ósammála ríkisstjórninni. Það þarf nýjar hugmyndir og nýja framtíðarsýn. Gamla pólitíkin er ekki lengur með lausnirnar.


Ræðumaður: Björn Leví Gunnarsson

Forseti. Meiri vísindi og allt svoleiðis er æðislegt en ég er ekki alveg eins hrifinn af stofnanavæðingu vísindanna og ég tel þetta vera peningaeyðslu. Það er alveg hægt að nálgast vísindasamfélagið á miklu breiðari grundvelli en með því að stofna endilega einhvers konar vísindaráð og hafa einhvern formann þar, vísindaráð sem væri þá einhvers konar miðstöð vísinda fyrir þessa nýju menntamálastofnun. Þannig að ég sé þetta bara sem peningaeyðslu. Það er hægt að nálgast vísindin bara eins og venjulega. — Ég segi nei.


Ræðumaður: Björn Leví Gunnarsson

Forseti. Ég býst ekki sérstaklega við svari eða andsvari. Ég ætla bara að þakka hv. formanni fjárlaganefndar fyrir vinnuna og þátttöku í umræðunni sem er einstaklega mikilvæg og bara mjög málefnaleg af hendi þingmannameirihlutans sem oft er skortur á í mörgum öðrum málum en bara til fyrirmyndar í þessu máli. Takk kærlega fyrir.


Ræðumaður: Lenya Rún Taha Karim

Virðulegi forseti. Í fyrstu ræðu minni í gær tók ég það fram að ég ætlaði að vera stuttorð og ætlaði einungis að halda eina ræðu. Hins vegar finn ég mig knúna til að ræða húsnæðisvandann sem hér ríkir en ég ætla að halda mig við hluta af því sem ég sagði í gær, þ.e. að vera stuttorð um þetta. Ég ætla örstutt að ramma vandamálið inn og mér þykir rosalega mikilvægt að við stiklum á því sem blasir við okkur akkúrat núna, stiklum á þeim aðstæðum sem nú blasa við á húsnæðismarkaði og hvernig þær bitna á lágtekjufólki og hópum sem eru ekki fjársterkir nú þegar. Ég þarf ekkert að taka það fram aftur en hér ríkir stórkostlegur húsnæðisvandi, virðulegi forseti, sem er til kominn af óábyrgri efnahagsstjórn og stefnuleysi ríkisstjórnarinnar í húsnæðismálum. Þær fáu fasteignir sem eru í boði á fasteignamarkaðnum, sem ríkir mjög mikill framboðsskortur á, eru keyptar í fjárfestingarskyni af fjársterkum aðilum. Þeir hafa meiri möguleika til að fjárfesta í núverandi kerfi heldur en venjulegt fólk hefur til þess að einfaldlega eiga heimili. Þetta er óboðlegt og við verðum að bregðast við.

Virðulegur forseti. Húsnæði er fyrst og fremst heimili, ekki annar fjárfestingarmöguleiki. Því miður ganga þær lausnir sem hafa komið fram af hálfu ríkisstjórnarinnar ekki nógu langt. Þetta er auðvitað ekki bara samspil tveggja stórra þátta heldur samspil margra minni þátta og mismunandi þátta sem mynda eina heild, eins og t.d. að það er bara lítill hvati fyrir fyrstu kaupendur að bæta sér við á markaðinn þegar ástandið er eins og það er akkúrat núna og regluverkið er einfaldlega mjög þrengjandi. Það er búið að þrengja að fyrstu kaupendum á þann hátt að litið er á það sem svo að þeir vilji frekar vera á almennum leigumarkaði, sem mér þykir mjög miður. Hins vegar þá lagði ég frumvarp fram á þessu þingi en það hefur ekki enn þá komist á dagskrá. Þar er lögð til einföld aðgerð til að skýra forgangsröðunina, sem sagt að einstaklingar, fjölskyldur og ungt fólk sem er að reyna að koma undir sig fótunum og reyna að eignast heimili — þetta frumvarp veitir þeim vonandi, ef það nær fram að ganga, möguleika á að koma undir sig heimili og samastað til að búa á. Þetta fólk fær forgang fram yfir fjársterka aðila sem sjá sér leik á borði í því að kaupa upp fasteignir í von um gróða. Þess vegna eigum við að takmarka möguleika þessara aðila til þess að kaupa margar fasteignir og í besta falli leigja þær í skammtímaleigu á uppsprengdu verði, sem bitnar auðvitað á fólki sem er þegar á almennum leigumarkaði eða er að reyna að koma sér inn á fasteignamarkaðinn. Það er húsnæðisskortur í gangi. Þetta er eitthvað sem margir hafa bent á á Alþingi og venjulegt fólk sem er bara að reyna að lifa mannsæmandi lífi og stofna fjölskyldu á að vera í forgangi.

Ég ætla nú ekkert að fara út í það hvað Airbnb gerir fyrir efnahaginn á Íslandi og hvort það skili sér til baka í samfélagið og þess háttar. Ég ætla ekki að fara út í þá sálma heldur vil ég fyrst og fremst að ungt fólk, lágtekjufólk og fjölskyldur búi við fjárhagsöryggi og húsnæðisöryggi, enda er húsnæðisöryggi eitt af grundvallarmannréttindum og ég held að það sé algerlega óumdeilt. Þetta er eitthvað sem við ættum hér að reyna að leggja áherslu á og þetta er eitthvað sem ég sakna þess að sjá í fjárlögum, því miður. Það er bara ekki verið að leggja nógu mikið fjármagn, alla vega ekki miðað við hvað það er mikill skortur á húsnæðismarkaðnum, í að tryggja lóðir og það er ekki verið að leggja nógu mikið fjármagn í það að tryggja að framkvæmdir nái fram að ganga. En þetta er eitthvað sem er líka hægt að fara út í þegar rætt verður um atkvæðagreiðslu. Eins og ég sagði ætlaði ég að hafa þetta stutt og ég vona að ég sjái eitthvað annað á næsta ári og í fjárlögum á næsta ári.


Ræðumaður: Björn Leví Gunnarsson

Forseti. Ég átti eftir að fjalla aðeins um efnahagskaflann í nefndaráliti mínu. En ég ætla að byrja samt á því þar sem ég hef ekki nema tíu mínútur að drífa mig í að fara yfir breytingartillögurnar fyrst. Píratar gera nokkrar breytingartillögur. Við leggjum til að hækka fjármagnstekjuskatt upp í 30%. Ástæðan fyrir því er í rauninni hið ákveðna bil á milli tekjuskatts almennt og fjármagnstekjuskatts og hvernig það er reiknað,  á milli tekjuskatts fyrirtækja og yfir í fjármagnstekjuskatt þegar það er greiddur út arður og margfeldið þarna á milli. Það endar í því í rauninni að fólk er að borga lægra skatthlutfall þegar það greiðir fjármagnstekjuskatt ef tekið er tillit til hæsta tekjuskattsþrepsins og útsvars, þannig að í rauninni er þetta tillaga um að bæta við útsvari á fjármagnstekjuskattinn. Í rauninni endar greiðslan fyrir þetta, af því að við leggjum líka til að hækka persónuafslátt fjármagnstekjuskatts um 100.000 kr., bara á efstu tekjutíundinni. Það er eiginlega bara efsta tekjutíundin sem hefur tök á því að greiða sér fjármagnstekjur sérstaklega sem arð í rauninni í staðinn fyrir laun. Þannig að við erum að reyna að fjarlægja þennan hvata til að nota fjármagnstekjur sem launagreiðslur frekar en einfaldlega launagreiðslur. Þar með er gert ráð fyrir að fjármagnið sem kemur inn í gegnum fjármagnstekjuskattinn renni inn í Jöfnunarsjóð sveitarfélaga í rauninni sem útsvar, sem það myndi gera ef fólk myndi velja að greiða sér þennan fjármagnstekjuskatt út sem tekjur. Þá væri tekið af því útsvar og væri ekkert mál með þetta.

Við gerum einnig tillögu um 420 millj. kr. framlag til héraðssaksóknara til að efla embættið og tryggja málsmeðferðarhraða. Það hefur verið þörf á því. En síðan erum við með tillögur sem koma inn í orkuskiptin. Það eru 3 milljarðar í framlag vegna orkuskipta, þar af fari 2,4 milljarðar óskiptir til orkuskipta í almenningssamgöngum um allt land en 600 milljónir fari sérstaklega í orkuskipti hjá Strætó. Það er út af því að Strætó þurfti að taka fé úr orkuskiptasjóðnum hjá sér til þess að reka sig í Covid, í rauninni að beiðni stjórnvalda. Þetta snýst um að bæta upp þann kostnað sem Strætó þurfti að fara í til þess að halda Strætó gangandi. Svo er gerð tillaga um 3 milljarða í framkvæmdafé til hjóla- og göngustíga og þeirri fjárhæð skipt þannig að 1 milljarður fari í framkvæmd þeirra verkefna sem eru skipulögð samkvæmt samgöngusáttmála höfuðborgarsvæðisins, 1 milljarður til uppbyggingar hjóla- og göngustíga í nágrenni höfuðborgarsvæðisins og 1 milljarður til uppbyggingar hjóla- og göngustíga annars staðar á landinu.

Svo er gerð tillaga um 420 millj. kr. framlag til að efla Samkeppniseftirlitið, þetta er frekar nauðsynleg aðgerð. Það kom í ljós eftir skýrsluna og niðurstöðuna varðandi Samskip og Eimskip að það er nóg sem þarf að gera í samkeppniseftirliti á Íslandi. Við Píratar viljum hafa eftirlit með valdinu og það eru þessir aðilar sem eru með peningavaldið sem þarf svolítið að fylgjast með, að þeir séu að nýta það vald málefnalega.

Það er gerð tillaga um 800 millj. kr. framlag til loftslagssjóðs en þetta er í rauninni það fjármagn sem við erum að fá vegna sölu loftslagsheimilda, það sem kom í fjárlagafrumvarpi. Við erum að reyna að færa þetta til loftslagssjóðs, auðvitað, það er mjög einfalt.

Síðan er lagt til að fjármála- og efnahagsráðherra fái ekki að selja eignarhlut ríkisins í Íslandsbanka, ekki endilega af því að það er nýr fjármála- og efnahagsráðherra heldur bara almennt séð af því að við búumst ekki við því að það náist traust til að selja banka á næsta ári. Þetta er frekar einfalt í rauninni.

Við gerum tillögu um 115 millj. kr. framlag til að efla íslenskukennslu fyrir innflytjendur, tvöfalda framlagið sem ríkisstjórnin tók fyrst út en bætti svo inn, þannig að við erum að tvöfalda miðað við hvernig það var. Við erum einnig líka með tillögu, hv. þm. Gísli Rafn Ólafsson er með tillögu úr 1. umræðu, sem bætir 115 milljónum í viðbót og það er ekki vanþörf á.

Við gerum tillögu um 50 millj. kr. framlag. til Samtakanna '78 og gerum tillögu um 1 milljarð til lögregluembættanna um allt land til þess að efla mönnun í almennri löggæslu og rannsóknarvinnu. Það hefur verið kallað eftir þessu og merkilegt nokk er einhvern veginn aldrei brugðist við.

Við gerum tillögu um 1 milljarð í húsnæðisbætur fyrir leigjendur vegna verðbólguhækkunar á leigu. Það þarf að gera meira þarna eins og í barnabótunum og vaxtabótunum o.s.frv. Samfylkingin er með tillögur um það sem við tökum undir almennt séð, en gerum sérstaklega tillögu um leigubæturnar, það þurfti að koma því aðeins inn líka.

Við gerum einnig tillögu um að fella á brott fjárheimildir vegna sóknargjalda bæði á tekju- og gjaldahlið, bara burt með lög um sóknargjöld. Það eru 3,7 milljarðar sem koma ekki inn í ríkissjóð þar af því að við viljum lækka tekjuskattsþrepið í rauninni um þá upphæð, tekjuskattur fólks lækkar og það þarf þá ekki að borga sóknargjöld í gegnum ríkið til þeirra trú- og lífsskoðunarfélaga sem það er skráð í heldur getur fólk bara borgað beint og þess vegna verið aðilar að fleiri félögum ef það vill, mér er alveg sama.

Að lokum er gerð tillaga um að fella á brott fjárheimildir til þjóðkirkjunnar vegna kirkjujarðasamkomulagsins og í rauninni að fella brott opinberan stuðning við byggingu kirkna. Hluti af kirkjujarðasamkomulaginu var: Gjörið svo vel, kirkjur, þjóðkirkjan, þið getið bara séð um þetta sjálf. En einhverra hluta vegna er ríkið enn þá að byggja kirkjur fyrir aukapening, sem er umfram kirkjujarðasamkomulagið. Við getum hætt þessu bara og kirkjan getur haft þetta eins og henni hentar, innheimt sín sóknargjöld o.s.frv. bara sjálf. Það er algjör óþarfi að ríkið sé einhver milliliður þar.

Ég bjóst við að hafa 20 mínútur til þess að fara yfir þetta, ég ætlaði að fara líka aðeins yfir efnahagskaflann. Við erum með fleiri tillögur, þær koma inn á bandorminn, en bara til þess að fá heildarsamhengið þá erum við líka að gera tillögu um að hækka kolefnisgjaldið um 50%, það er langt undir markaðsverði í dag, og tilgangurinn er að þeir sem menga borgi. Það er mjög einfalt í rauninni. Við gefum skattrannsóknarstjóra auknar heimildir til að koma enn frekar í veg fyrir útgáfu tilhæfulausra reikninga. Og það er ekki nóg með að við hækkum persónuafslátt fjármagnstekna heldur einnig að persónuafsláttur fjármagnstekna sem ekki er notaður í lok árs, alveg eins og persónuafsláttur tekjuskatts, færist yfir á almennan persónuafslátt tekjuskatts í lok árs þannig að ef fólk hefur ekki verið með neinar fjármagnstekjur þá eru það í rauninni 400.000 kr. aukalega í persónuafslátt fyrir árið. Þá erum við komin með þær breytingartillögur í heild sinni.

Ég læt þetta duga þar sem tíminn er að verða búinn, ég sé til hvort ég reddi ekki bara umræðunni um efnahagsmálin í einnar mínútu ræðum um atkvæðagreiðsluna, sjáum hvernig það verður, eða kannski í 3. umræðu.


Ræðumaður: Greta Ósk Óskarsdóttir

Virðulegi forseti. Mig eins og marga aðra langar að ræða niðurstöður PISA-könnunarinnar. Mig langar dálítið að viðra mínar eigin vangaveltur um hvað mögulega gæti stuðlað að þessari ógnvænlegu þróun. Þetta eru náttúrlega sláandi niðurstöður og ég veit að mörgum er dálítið brugðið. Við þurfum að bregðast við þessari stöðu og við þurfum að rýna vel í þessar niðurstöður og kortleggja viðbrögð. Sumt getum við framkvæmd strax. Því mun ég leggja til eina einfalda breytingu á fjárlögum næsta árs.

Niðurstöður úr PISA-könnuninni voru kynntar í vikunni. Könnunin mælir hæfni 15 ára nemenda í lesskilningi, læsi á náttúruvísindi og læsi á stærðfræði. Niðurstöðurnar eru sláandi og vekja okkur auðvitað til umhugsunar. Árangur nemenda er lakari miðað við fyrri kannanir og lakari niðurstöður eru á Íslandi en annars staðar á Norðurlöndum. Það er helst Finnland sem kemst nálægt þessari dýfu Íslands í niðurstöðum en það eru ekki alveg jafn slæmar niðurstöður og við sjáum hjá okkur. Góðu fréttirnar eru að nemendum líður almennt vel í skólanum og upplifa að þeir tilheyri þar. Þeir hafa jákvæða upplifun af kennurum sínum og upplifa sjaldan einelti. Að þessu leyti er staða nemenda á Íslandi betri en hjá jafnöldrum þeirra í OECD-ríkjum og á Norðurlöndunum.

Ég heyri að áhyggjur eru uppi um að íslenskan sé að láta undan að einhverju leyti. Tungumálið okkar og orðin eru vinnutæki og verkfæri sem við notum til þess að eiga í samskiptum hvert við annað. Við notum tungumálið til að orða heiminn og lærdómur fer að miklu leyti fram með notkun á þessu verkfæri og í gagnkvæmum samskiptum við aðra og í gegnum sögur, frásagnir og efni sem við lesum. Ef börnin okkar missa niður færni í því að skilja og nota tungumálið, eða í sumum tilvikum hafa ekki fengið nægan stuðning og aðstoð til að læra tungumálið og beita því, þá hlýtur það að bitna á námi þeirra og frammistöðu á prófum og í skólanum. Það gefur augaleið. Ef börn eru að missa niður færni í að nota tungumálið þá hlýtur það að bitna á samskiptum þeirra, námi, leik, daglegu lífi, þátttöku í íþróttum og tómstundum. Það hlýtur að hafa áhrif þegar þau síðan fara út í samfélagið eftir að skólagöngu lýkur. Það er ekki gott að hugsa til þess að 40% nemenda eigi erfiðara með að bjarga sér úti í samfélaginu, námslega og við að nýta sér tungumálið, eftir að hafa gengið í skóla í tæp tíu ár. Eitthvað er þarna í veginum í ríkara mæli en áður var sem hlýtur að takmarka að einhverju leyti lífsgæði og tækifæri barnanna sem taka þátt í þessari könnun og gefa okkur vísbendingar um þessa stöðu.

Tungumálið er okkar samskiptamáti og tungumálið er grunnur hugsunarinnar. Ef við eigum erfitt með að forma okkar eigin hugsanir er okkur hættara við að önnur stærri hagsmunaöfl myndi hugsanirnar fyrir okkur og létti okkur lífið þannig. Hvernig eigum við að hugsa röklega, komast að kjarna málsins og greina veruleikann frá falsfréttum? Hvernig eigum við að vaða í gegnum upplýsingaóreiðu ef við höfum ekki nægan skilning á tungumálinu sjálfu sem verið er að beita? Bilið milli þeirra sem vita meira og þeirra sem vita minna virðist vera að aukast og skólinn sem á að vera jöfnunartæki virðist ekki vera að virka eins vel að því leytinu til og hann gerði áður. Þau sem standa félagslega verr eru að koma verr út úr PISA-könnuninni. Það er áhyggjuefni og gæti leitt til meiri misskiptingar í samfélaginu, en það er þekkt stærð að því meiri munur sem er á fólki þegar kemur að eignum, tækifærum og aðgengi að ýmsum lífsgæðum því óheilbrigðara er samfélagið sjálft óhjákvæmilega í kjölfarið. Við þurfum að grípa inn í af festu og snúa þessari þróun rakleiðis við. Ljóst er af niðurstöðunum að stjórnvöld, sveitarfélög, stofnanir og samtök þurfa að leggjast á eitt til að skilja ástæður þessarar neikvæðu þróunar sem kemur fram í könnuninni og bregðast við.

Mig langar að ræða aðeins hvaða þættir gætu legið að baki með þeim mikla fyrirvara að þetta eru einungis mínar vangaveltur og hugleiðingar því að það er ekki búið að rannsaka þetta nákvæmlega. Ég er hvorki sérfræðingur í skólakerfinu okkar né þeirri starfsemi sem þar fer fram en ég þekki ágætlega til annarra þátta sem gætu haft áhrif á niðurstöður hér. Það sem er oft nefnt, og er kannski augljóst, er að það reið yfir heimsfaraldur og viðbrögð við honum sem hafði augljóslega margvísleg áhrif á skólastarf, kennara, nemendur og foreldra. Gripið var til víðtækra lokana á skólum í meiri hluta þeirra landa sem tóku þátt í PISA-könnuninni í þetta sinn. Þegar börn voru lokuð af heima hjá sér og foreldrar þurftu að vinna heima er líklegt að tölvu-, sjónvarps- og símanotkun þeirra hafi aukist á því tímabili og e.t.v. hefur það skapað venjur sem enn gætu verið að marka daglegt líf hjá þessum börnum. Nú lifum við tímum þar sem vaxtastig er hátt og verðbólga er mikil. Það getur hæglega leitt til meira vinnuálags hjá foreldrum og minni tíma aflögu við að hjálpa börnum við heimanám eða að hlusta á hvernig dagurinn þeirra var. Afkoman þarf væntanlega fyrst að vera tryggð áður en hlúð er að menntuninni. Aukið álag og lélegri lífsgæði eru kannski að birtast í þessum PISA-könnunum en kannski þurfa börn bara að fá aðeins meiri athygli, það gæti verið. En börnum þarf að líða vel, hið minnsta bærilega, og fá góða fæðu og hafa athygli til að þau geti lært, á heimilinu og í skólanum. Allt sem vegur að öryggi, heilsu og gæðum á fæðu og hvíld, allt sem vegur að geðheilsu og allt sem vegur að leik- og fjölskyldustundum hlýtur sjálfkrafa að vega að getu barns til að læra. Ef við viljum koma vel út úr PISA-könnun næst þá getum við kannski t.d. sett í gang frekari aðgerðir til að vinna bug á misskiptingu og fátækt. Kannski hafa langir dagar í leikskóla, stutt fæðingarorlof og stressaðir foreldrar í mikilli vinnu áhrif á líðan barna og getu til þess að taka inn lærdóm í skólanum. Við lifum náttúrlega á svolítið óvissum tímum. Það eru tæknibreytingar og virkni og samsetning samfélagsins er að breytast. Það eru auknir fólksflutningar og miklir áfalla- og óvissutímar, tímar öfga í veðurfari og stríðstímar. Það hlýtur náttúrlega að birtast að einhverju leyti í könnunum eins og PISA og í öðrum mælingum í samfélaginu.

Ég vil nefna eitt sem mig grunar að gæti verið dálítið dulið en ég myndi halda að gæti verið að hafa afdrifarík áhrif í íslenskum skólum. Erfitt er að nefna skóla eða leikskóla sem síðustu misseri hafa ekki átt við rakaskemmdir og myglu í húsnæði. Þegar byggingar eru sýktar og fólk dvelur í sýktum rýmum getur það haft áhrif á hugræna getu til að meðtaka upplýsingar og læra. Fjöldi rannsókna hefur birst síðustu ár sem staðfestir þetta. Það var komin upp uppsöfnuð þörf fyrir viðhald svo víða í samfélaginu og sérstaklega í opinberum stofnunum og félagslegu húsnæði, í skólum og leikskólum. En fólk grunaði ekki hversu dýrt það gæti orðið heilsunni og samfélaginu að spara í viðhaldi húsbygginga eftir hrunið. Þá var náttúrlega svo mikil aðhaldskrafa, við þurftum að spara og auðvitað er peningur færður yfir til reksturs fyrst til að halda uppi daglegri starfsemi og þá sat viðhald mikið á hakanum. Nokkrum árum seinna fór þessi vandi að vera ljós en nú hefur sem betur fer verið brugðist við honum víða í skólum og leikskólum og við höfum séð hvern skólann á eftir öðrum standa í lagfæringum, viðgerðum, endurbyggingum og öðrum viðbrögðum til að bæta ástandið. En þegar hróflað er við sýktum byggingarhlutum getur framkvæmdin kannski stundum orðið þannig að fólk verði útsett fyrir meiri mengun á meðan verið að vinna í þessum hlutum af því að ekki er alltaf þekking til staðar á víxlmengun meðan á viðgerð stendur. Eitt þeirra einkenna sem komið hafa upp í rannsóknum er að sýkt byggingarrými af rakaskemmdum og myglu geta haft slæm taugafræðileg áhrif. Það geta verið áhrif eins og skert hugræn geta, slæm áhrif á athygli og slæm áhrif á vitræna hugsun. Slæm loftgæði spila mögulega hlutverk í þessum niðurstöðum og áhugavert væri ef hægt væri að kanna hvort það sé fylgni hérlendis á milli skóla sem voru að eiga við slæm loftgæði í byggingum, rakaskemmdir eða rask við viðgerðir og mikil áhrif á skólastarfið sjálft, og svo árangurs nemenda í PISA-könnuninni.

Annað atriði sem ég vil nefna, sem mér finnst kannski ekki fara hátt, er fæði og næringarástand. Fæða inniheldur nú ýmis kemísk efni sem ekki voru áður til staðar. Nú eru nýleg gerviefni komin í gosdrykki sem eru skráðir sykraðir en innihalda samt gervisætu og gerviefni. Þessi gerviefni koma fram í mjólkurvörum sem börnum eru gefnar án þess að heilsufarsáhrif þeirra séu mikið rannsökuð eða sérstaklega sé varað við þeim á umbúðum varanna, eða þær sérstaklega merktar sem t.d. sykurskertar. Nútímafæða inniheldur auk þess ýmis efni sem hún gerði ekki áður og við lifum á tímum þar sem við erum alltaf að framleiða fleiri og fleiri ný kemísk efni sem síðan menga umhverfið okkar að einhverju leyti. Ræktunarlendur eru víða ofnotaðar og orðnar snauðar af steinefnum, góðgerlum og ensímum sem áður voru til staðar í fæðu okkar í ríkara mæli og eru heilnæm og nauðsynleg líkamsstarfsemi. Skordýraeitur finnst í morgunkorni, utan á ávöxtum og grænmeti og nú er fólk að spara við sig svo að það kaupir síður lífrænt. Sykurneysla er meiri hjá hópum sem eru að spara við sig í matarinnkaupum og nú eru margir að spara við sig.

Varðandi PISA-könnunina og tungumálið þá þarf að greina stöðuna betur og koma fram með uppbyggilegar og snjallar lausnir og betrumbætur sem endast til langs tíma. En gott og vel, það er kannski ekki ástæða til að örvænta en það skiptir samt máli að grípa sem fyrst til aðgerða því að það tekur tíma að sjá árangur. Sama hvað öllum hugleiðingum líður þurfum við að stíga skref sem við vitum að virka til að bæta úr og sem við vitum að eru líkleg til að ná árangri. Eitt sem við vitum að virkar er að útbúa eitthvað áhugavert og skemmtilegt því að börn læra best ef þau eru að hafa gaman og leika sér. Það er svo mikilvægt að til séu bækur á íslensku sem höfða vel til barna um allt milli himins og jarðar. Það þarf að vera gaman að læra. Það þarf að veita ró, stuðla að góðri stund og bókin þarf að hafa innihald og vekja áhuga barnsins.

Praktískasta leiðin til að fá börn til að lesa meira er að bjóða upp á meira heillandi, aðlaðandi og spennandi lesefni. Ég myndi vilja sjá að við stigum nytsamleg skref strax í fjárlögum næsta árs varðandi þetta. Er þetta ekki upplagt tækifæri fyrir ríkisstjórnina til að skella í ein bráðaviðbrögð nú þegar? Ég vil leggja til að við bætum 100 milljónum við fjárframlög næsta árs í Auði, barna- og ungmennabókasjóð. Sjóðurinn veitir styrki til útgáfu barna- og ungmennabóka sem skrifaðar eru á íslensku. Tilgangurinn með sjóðnum er að auðga og efla útgáfu vandaðra bóka fyrir yngri lesendur. Sjóðurinn er vistaður hjá Miðstöð íslenskra bókmennta. Gott væri að koma þessari breytingu inn í fjárlög næsta árs því að verkin sem kæmu út úr því átaki myndu ekki birtast fyrr en árið 2025 og stórflóð af barna- og ungmennabókum er eitthvað sem við vitum að virkar. Þessi tillaga gengur út á að skapa efniviðinn; bækurnar sem eru svo skemmtilegar, að þær spýtist af krafti inn í öll skólabókasöfn, almenningsbókasöfn og verslanir. Svo eru barnabækur líka efni sem nýtist nýjum Íslendingum þegar þeir eru að læra íslenskuna. Við þurfum að skrifa og þýða góðar bækur fyrir alls konar börn með mismunandi áhugamál og ungmenni með fjölbreyttan bakgrunn. Við þurfum að fá barnabækur og ungmennabækur um allt milli himins og jarðar, sem lýsa heimum og geimum, sem segja frá mannkynssögunni, sem kortleggja mögulegar framtíðir, sem fara ofan í vísindi, sem prjóna upp ást og ævintýri. Við þurfum að orða heiminn á íslensku og tryggja börnum, öllum fullorðnum og hverjum sem er aðgengi að bókum sem þeim finnst skemmtilegar. Því vonast ég eftir góðum viðbrögðum við breytingartillögu minni við fjárlög næsta árs þar sem ég legg til að 100 milljónum til viðbótar verði veitt í Auði, barna- og ungmennabókasjóð.


Ræðumaður: Björn Leví Gunnarsson

Fjáraukinn eftir.Forseti. Þetta eru bara ríkisreikningar aftur í tímann. Það er hægt að fletta þessu upp. Þetta er aftur til 1995. Auðvitað er ekki kominn ríkisreikningur fyrir 2023 en miðað við fjárlög eins og þau voru þá, og það er ekki búið að taka tillit til fjáraukalaganna sem er verið að glíma við núna, þá voru útgjöld ríkisins á síðasta ári 30,3%, sem er undir langtímameðaltali.  — Fjáraukinn eftir og það  þarf þó nokkuð til að hækka um prósentu eða hluta af prósentu. Og höfum það í huga að langtímatekjur ríkissjóðs miðað við verga landsframleiðslu eru 30,5%. Tekjurnar í fyrra voru 27,4%. Það á líka eftir að taka tillit til þessara 100 milljarða sem bættust við en á sama tíma  var landsframleiðslan hærri þannig að það breytir hlutfallinu ekkert endilega sérstaklega mikið. Landsframleiðslan  hækkar, tekjur ríkissjóðs hækka líka á sama hátt, í sama hlutfalli, þannig að ef tekjur eru 27,4% miðað við langtímatekjur upp á 30,5% þá er ríkið langt undir meðaltalinu. Það er vísbending um það hvað er að gerast miðað við að útgjöldin eru eins og þau eru.

Þegar við sjáum  dæmi um vanfjármögnun í Landhelgisgæslunni, í lögreglunni, í fangelsunum og þess háttar,  þá verður maður að spyrja sig: Hvar er þá allur peningurinn sem verið er að eyða svona rosalega mikið umfram efni? Það er alla vega ekki í þessum málaflokkum, ef ég skil málflutning hv. þingmanns rétt. En á sama tíma er ég alveg sammála því að það er líklegt að það sé einhvers staðar verið að eyða um efni fram og í einhvern óþarfa. Okkur hefur bara ekki tekist að finna nægilega  augljós dæmi um það. Það finnst mér alveg merkilegt, sérstaklega af því að það er flokkur í ríkisstjórnin sem alla vega montar sig af því að reyna að gera það, en í gegnum núna 30 ár þá hefur það bara ekki tekist.


Ræðumaður: Björn Leví Gunnarsson

Forseti. Hv. þingmaður hefur talað dálítið um  útgjaldavanda þessarar ríkisstjórnar, hversu mikið hún er að eyða og auka útgjöld o.s.frv. En ég er aðeins búinn að vera að  skoða tölurnar og þegar ég skoða  meðalútgjöld  langt aftur, síðustu 30 ár miðað við verga landsframleiðslu, þá eru  meðalútgjöld ríkisstjórna um 30,9% af vergri landsframleiðslu. Meðaltekjur á hverju ári, bara samkvæmt ríkisreikningum, eru 30,5%. Sem sagt minni tekjur en útgjöld að meðaltali, sem útskýrir það að við erum samtals í halla, annars værum við   samtals í plús eða jöfn. Það er staðan eins og er. Það sem er áhugavert við að skoða tölurnar, langtímameðaltalið, 30,9%, miðað við útgjöld ríkisstjórnarinnar núna samkvæmt þessum fjárlögum,  miðað við hvað við búumst við að verg landsframleiðsla verði á næsta ári og hver vænt útgjöld verða, það á náttúrlega eftir að breytast en þetta er miðað  við áætlanir, þá er ríkisstjórnin í 30,8%. Kannski fer það upp í 30,9% núna með öllum þessum breytingartillögum. Það þýðir að ríkisstjórnin er í meðalútgjöldum miðað við fyrri ár, en hún er undir 30% í tekjum. Miðað við meðaltalið, söguna,  er hún undir tekjum fyrri ára þannig að það er einhvern veginn eins og það líti út fyrir að það sé tekjuvandamál frekar en útgjaldavandamál. Á sama tíma erum við samt  með vanfjármagnað  t.d. fangelsiskerfi  eins og kom fram í skýrslu Ríkisendurskoðunar um Fangelsismálastofnun. Hvað útskýrir það?


Ræðumaður: Valgerður Árnadóttir

Frú forseti. Ég þakka hv. þm. Þorbjörgu Sigríði Gunnlaugsdóttur fyrir þessi svör. Ég sé að við erum nokkurn veginn á sömu blaðsíðu hvað þetta varðar. Ég vildi endilega bæta því við inn í húsnæðismálaflokkinn að ríkisstjórnin hefur vissulega komið með þá lausn að veita fólki meira lán og ríkið á þá hluta í íbúð þess, en það er einungis fyrir húsnæði sem er glænýtt. Það húsnæði er jafnframt dýrara heldur en eldra húsnæði þannig að núna er ungt fólk sem er það heppið að geta farið inn á markaðinn að skuldsetja sig meira heldur en það myndi kannski gera ef það keypti ódýrara húsnæði sem er eldra, en það hefur ekki tök á því vegna þess að það er ekki með hærri útborgun. Í þessu umhverfi, þegar vaxtaumhverfið er að breytast og þessi hópur þarf að taka verðtryggð húsnæðislán og eignast enn þá minna í húsnæðinu, þá er þetta mjög bagalegt og jafnvel eitthvað sem þarf að skoða í þessum lögum svo að þau gildi fyrir annað en glænýtt húsnæði, sem er dýrt, ef við ætlum að horfa á unga fólkið og ungt fjölskyldufólk og hvernig því vegnar í lífinu.


Ræðumaður: Valgerður Árnadóttir

Frú forseti. Ég vil þakka hv. þm. Þorbjörgu Sigríði Gunnlaugsdóttur fyrir að koma inn á húsnæðismarkaðinn. Mér þykir mjög mikilvægt að leggja áherslu á að það eru ekki allir sem vilja komast inn á fasteignamarkaðinn. Það er einfaldlega eina leið venjulegra launþega til þess að búa við öryggi og viðráðanlegan kostnað við húsnæði. Það þarf auðvitað að leggja meira í að byggja upp óhagnaðardrifin leigufélög vegna þess að það er ofboðslega mikið, sérstaklega af ungu fólki í dag sem myndi gjarnan frekar geta valið um þessa evrópsku leið að leigja hjá óhagnaðardrifnum leigufélögum og vera þá öruggt með húsnæði þar. En húsnæðismarkaðurinn, hvort sem þú ert í leiguhúsnæði eða átt fasteign á Íslandi, er bara eins og villta vestrið. Eins og hv. þingmaður kom inn á hefur húsnæðisverð hækkað alveg gífurlega en það hefur leiguverðið gert líka. Ef þú ræður ekki við hækkanir sem leigusalar geta sett á eins og þeim sýnist þarftu að finna þér annað húsnæði og flytja. Við sjáum að ótrúlega stór hluti þeirra sem koma hingað og eru að byggja upp nýtt húsnæði býr sjálfur í óviðunandi húsnæði með óviðunandi brunavörnum. Við erum ekki að bjóða þeim upp á það öryggi sem þau eiga skilið. Ég heyrði hv. þingmann einnig koma inn á það að takmarka jafnvel fjölda ferðamanna hér. Ég kom inn á það í minni ræðu að það væru kannski gæði ferðamannanna sem skiptu meira máli en fjöldi og ég myndi gjarnan vilja heyra hverjar hugmyndir Viðreisnar eru hvað það varðar; viljum við stöðugan vöxt í fjölda eða viljum við stýra þessu og þá hvernig?


Ræðumaður: Björn Leví Gunnarsson

Forseti. Sérstaklega einmitt þegar stjórnvöld ganga inn á húsnæðismarkaðinn með ýmsum aðgerðum til að reyna að hjálpa fólki að kaupa og ýmislegt svoleiðis, en bara frá þeirri hlið; nota séreignarsparnaðinn til að lækka höfuðstólinn eða greiða inn á innborgun, hjálpa ungu fólki að kaupa, sem er gott og blessað, og allt þar fram eftir götunum. Þegar öll þessi úrræði eru í rauninni bara til þess að hjálpa fólki að kaupa en hvetja ekki til meiri byggingar þá er eiginlega fyrirsjáanlegt að staðan verði eins og hún er, meira að segja óháð fólksfjölguninni því að áður en fólksfjölgunin varð eins og hún hefur orðið tiltölulega nýlega var samt óuppfyllt húsnæðisþörf. Þróunin var sú að fleiri og fleiri voru farnir að búa í hverri íbúð. Fjöldinn var á leiðinni upp á við í staðinn fyrir niður á við, eins og markmiðið var í rauninni. Það er ekki allt sem kemur heim og saman þarna og ég held í alvörunni að einhver hafi tekið ákvörðun um það að viðhalda þessum skorti af því að efnahagslega mun það hafa þau áhrif að hækka íbúðaverð og laga þannig skuldahlutfall allra sem áttu þegar íbúð. Síðan kemur aðstoð fyrir ungt fólk til að komast inn á húsnæðismarkaðinn en það er bara tímabundin lausn af því að húsnæðismarkaðurinn fer þá enn þá meira á flug og hækkar enn þá meira. Það lagar skuldahlutfallið enn þá meira en þá verður þeim mun erfiðara að koma næstu kynslóð inn á húsnæðismarkað. Þetta er vandamál sem er búið að vinda upp á sig út af einmitt stefnu stjórnvalda núna.


Ræðumaður: Björn Leví Gunnarsson

Forseti. Merkilegt nokk hafði ég ekki heyrt svo mikið rætt um húsnæðismálin í þessari umræðu. Ég var því mjög ánægður að heyra hv. þingmann koma aðeins inn á húsnæðismálin. Undanfarin þó nokkuð mörg ár hefur verið skortur á húsnæði á öllu landinu. Stjórnvöld hafa einhvern veginn reynt að koma til móts við það en alltaf gert það á eftirspurnarhliðinni, ekki framboðshliðinni. Einhvern veginn bauna allir, alla vega Sjálfstæðisflokkurinn, rosalega mikilli gagnrýni á Reykjavíkurborg sérstaklega fyrir að leysa ekki húsnæðisvandann fyrir þá. En vandinn er samt um allt land. Vissulega er Reykjavíkurborg stór hluti, þriðjungur landsmanna býr á höfuðborgarsvæðinu, en þegar tölur eru skoðaðar hefur bygging íbúða í Reykjavík haldið í við hlutfall íbúa í Reykjavík en íbúðabygging annars staðar hefur ekki náð því, eða sums staðar annars staðar en á mjög fáum öðrum stöðum. Nokkur sveitarfélög eru að standa sig þokkalega vel en það vantar upp á annars staðar. Þar er ég ekki að kenna einstaka sveitarfélögum um heldur er þessi skortur á samhæfingarhlutverki stjórnvalda. Eins og hér hefur verið sagt er búið að gera samning við Reykjavíkurborg um byggingu, sérstaklega á félagslegum íbúðum, en önnur sveitarfélög eru ekki komin inn í það. Mér finnst skorta á þessa almennu umræðu um það hvar heildarvandinn er í staðinn fyrir að vera bara í pólitísku skotgröfunum: Það er þessu sveitarfélagi að kenna eða hinu, þegar það eru í alvörunni stjórnvöld sem bera samhæfingarábyrgðina á þessu varðandi stofnframlögin, varðandi skipulagið í heild sinni, stefnumótunina og þess háttar. Mér finnst stjórnvöld hafa reynt að varpa ábyrgðinni af sér og yfir á Reykjavík og mér finnst það einfaldlega óheiðarlegt. Mig langar í meiri og dýpri umræðu um húsnæðismálin.


Ræðumaður: Valgerður Árnadóttir

Ég þakka hv. þm. Þorbjörgu Sigríði Gunnlaugsdóttur fyrir andsvarið. Eins og ég kom inn á þá er algerlega óviðunandi og ósanngjarnt að eigendur stórfyrirtækja á Íslandi búi við annan raunveruleika en almennir borgarar, að þeir geti gert upp í erlendum gjaldmiðlum sem eru stöðugri en okkar gjaldmiðill og búi jafnvel við önnur vaxtakjör á lánum og öðru erlendis frá. Við hér höfum ekki neitt val eins og er og það virðist vera, og það er reyndar mjög skýrt, að núverandi ríkisstjórn hafi ekki áhuga á að skoða það að annaðhvort tengja okkar gjaldmiðil öðrum eða taka upp nýjan gjaldmiðil. Við í Pírötum viljum auðvitað að þjóðin fái að ráða því hvort hér verði tekinn upp annar gjaldmiðill. Við styðjum að það fari til atkvæðagreiðslu fyrir þjóðina og að það sé skoðað vegna þess að við viljum umfram allt sanngjarnt samfélag þar sem við komum öll að sama borði. Akkúrat núna er þetta mjög ósanngjarnt og ójöfnuður mun viðhaldast áfram með þessu fyrirkomulagi. Skilaboð mín varðandi kjarasamningana voru sérstaklega vegna þess að mér svíður að sjá hvernig talað er til launafólks og hvernig ábyrgðinni er alltaf varpað á launþega í þessu landi sem eru ekki sökudólgar þess að ástandið er eins og það er og eiga því ekki að taka ábyrgð á því að laga það heldur eiga stjórnvöld að gera það.


Ræðumaður: Valgerður Árnadóttir

Frú forseti. Það er komið að fjárlögum. Ísland fékk undanþágu vegna heimildar til losunar koltvísýrings í flugi til og frá landinu. Stjórnvöld og ýmsir hagsmunaaðilar töldu gjaldið vera of íþyngjandi, sérstaklega fyrir íslensku flugfélögin en einnig fyrir önnur flugfélög sem hingað fljúga og m.a. töldu þau að ferðamönnum myndi fækka ef flugmiði frá Evrópu hækkaði um 5.000–11.000 kr. Raunveruleikinn er sá að losun frá flugi á Íslandi hefur þrefaldast á síðustu 12 árum og er orðin meiri en losun frá álframleiðslu. Spár Ferðamálastofu segja til um að fjöldi ferðamanna aukist um 50% fram til ársins 2030 en þá gæti losun frá flugi orðið u.þ.b. 3,7 milljónir tonna koltvísýringsígilda á ári sem er fjórfalt meira en losun frá öllum vegasamgöngum.

Við erum sennilega flest sammála um að ferðamannaiðnaðurinn er gífurlega mikilvægur fyrir efnahag Íslands en er ótakmarkaður vöxtur í fjölda ferðamanna sú leið sem við viljum fara? Trompa gæði ekki fjölda? Viljum við að hingað sé ódýrt að fljúga með tilheyrandi losun gróðurhúsalofttegunda og ágangi ferðamanna á náttúru Íslands? Ættum við ekki frekar að leggja áherslu á vistvæna ferðamennsku og hreina náttúru og að raunverulega standa við þá ímynd sem við erum að selja út á við?

Á sama tíma og ríkisstjórn Íslands þykir brýnt forgangsmál að fá undanþágur frá gjöldum á losun frá flugi þá setti hún samt á gistináttagjald. Skattinum er ætlað að skila 4 milljörðum í ríkissjóð. Man spyr sig hvort það hafi ekki valdið henni sömu áhyggjum af fækkun ferðamanna að leggja á það gjald. Er viðhorfið allt annað þegar gjaldið rennur lóðbeint í ríkissjóð? Til að taka af allan vafa þá hef ég ekkert á móti gistináttagjaldi, enda höfum við sem höfum ferðast til Evrópulanda síðustu tíu ár greitt það á meginlandinu og ekki sett það fyrir okkur. Ég er einfaldlega að benda á að hér fer ekki saman hljóð og mynd.

Það var sjokkerandi að sjá samantekt RÚV nýlega sem varpaði ljósi á það að í dag gæti það borgað sig ef maður væri að ferðast á milli Reykjavíkur og Akureyrar að fljúga í gegnum London. Það var sem sagt hægt að finna ódýrara flug frá Akureyri til London og frá London til Reykjavíkur heldur en frá Reykjavík til Akureyrar. Það var í rauninni ódýrara að fljúga þessa leið með tilheyrandi losun heldur en að taka strætó frá Reykjavík til Akureyrar. Í dag er sem sagt enginn hvati til að ferðast innan lands með almenningssamgöngum, hvorki hvað varðar verð né tíðni ferða. Ríkisstjórnin virðist leggja allt kapp á orkuskipti á einkabílnum. Þrátt fyrir fögur fyrirheit og klapp hæstv. ráðherra á eigið bak varðandi græn orkuskipti þá fær Strætó engan stuðning til orkuskipta samkvæmt núverandi fjárlögum. Strætó var meira að segja gert að nota orkuskiptasjóðinn til að halda sér á floti í gegnum heimsfaraldurinn og núverandi 600 millj. kr. framlag í fjárlögum næsta árs dugir ekki fyrir verkefninu. Strætó situr því uppi með bága fjárhagsstöðu, gamla dísilvagna, hækkandi olíuverð og engan stuðning til raforkuskipta. Raunar fær Strætó minna en engan stuðning til orkuskipta því að núverandi ríkisstjórn ákvað í ofanálag að leggja virðisaukaskatt á bifreiðar sem ganga fyrir raforku, þ.m.t. strætisvagna. Ástandið er því núna þannig að aðilar sem eru í útboðum hjá Strætó vita ekki hvort þeir fái niðurgreiðslu úr Orkusjóði vegna orkuskipta. Þeir neyðast því til að bjóða eins og þeir fái hana ekki en Strætó þarf samt sem áður að greiða þeim samkvæmt útboði og tapar því mögulega gífurlegum fjármunum ef stjórnvöld ákveða svo eftir á að greiða úr Orkusjóði. Einnig liggur fyrir að brýnt er að klára endurskoðun á samgöngusáttmálanum svo raunhæft sé að leggja drög að innleiðingu nýs leiðakerfis. Það er skammarlegt hversu illa ríkisstjórnin hefur staðið sig í að uppfylla samkomulag sitt um borgarlínu og almenningssamgöngur.

Skilvirkar almenningssamgöngur eru lykilatriði í baráttunni gegn loftslagsvá og fyrir lífsgæði almennra borgara. Það hefur enginn gaman af því að eyða dýrmætum tíma sínum í umferðarteppu á einkabílnum á hverjum degi og kannanir sýna fram á að ef tíðni og almenningssamgöngur væru almennt skilvirkari myndu fleiri nýta sér þær. Það er einfaldlega svo í dag að strætóleiðir eru ekki nógu tíðar og samstilltar og það bitnar á fjölskyldufólki. Margt fjölskyldufólk getur ekki unnið fullan vinnudag og náð að sækja börnin sín í dagvist á réttum tíma með því að nota almenningssamgöngur. Sjálf keypti ég mér minn fyrsta bíl 37 ára vegna þess að ég var einstæð móðir og gat ekki látið það ganga upp að vera í fullri vinnu og sækja barnið fyrir lokun og hef ég nú samt notað almenningssamgöngur alla mína ævi, búið í Svíþjóð, Danmörku og í stórborgum Evrópu og ekki verið í neinum vandræðum með að sinna bæði vinnu og tómstundum og fjölskyldulífi.

Talandi um lífsgæði þá er það auðvitað óþolandi ástand hárrar verðbólgu og vaxtastigs sem almennir launþegar, millitekju- og lágtekjufólk þarf að lifa við. Húsnæðisafborganir og kostnaður við að lifa hækka langt umfram það sem mörg ráða við á meðan stórfyrirtæki búa við annan veruleika og geta gert upp í erlendum gjaldmiðlum og starfað í öðru vaxtaumhverfi en okkur launþegum er boðið upp á. Kunnugleg mantra er sömuleiðis farin að heyrast úr ranni hægri manna og hagsmunaaðila atvinnurekenda um að við þurfum að sýna aðhald í komandi kjarasamningum. Ábyrgð á enn og aftur að varpa yfir á almenna launþega og þeir beðnir um að sýna stillingu og meðalhóf í launakröfum um leið og vöruverð og afborganir hækka. Á meðan hæsta tekjutíundin á Íslandi greiðir 22% í fjármagnstekjur þá greiðir launafólk 31–46% af sínum launum. Það er einfaldlega ósanngjarnt. Við í Pírötum leggjum til að hækka fjármagnstekjuskattinn upp í 30% og hv. þm. Björn Leví Gunnarsson gerði vel grein fyrir forsendum þeirrar hækkunar í ræðu sinni um fjárlögin í gær. Ef ríkið fær auknar tekjur inn af þessari hækkun á fjármagnstekjuskatti er e.t.v. hægt að koma betur til móts við launþega í kjarasamningum. Tökum t.d. kvennastéttir. Enn hallar á konur og launamismunur í dag er um 21%. Þá er það helst vegna kvennastétta og skakks verðmætamats á störfum kvenna. Þessar kvennastéttir eru að ganga til samninga í vor og það er óboðlegt og ósanngjarnt að biðja þær að sýna stillingu og gæta hófs í kjarakröfum sínum. Skilaboðum ríkisstjórnarinnar og okkar sem hér sitjum ætti frekar að beina til atvinnurekenda, að sýna sanngirni í komandi kjarasamningum og taka mið af því efnahagsumhverfi sem við búum við og láta sig það varða að það fólk sem hjá þeim starfar og skapar þann auð sem þeir njóta góðs af geti lifað sómasamlegu lífi án þess að slíta sér algerlega út á líkama og sál.

Það er oft vísað í rannsóknir sem sýna að hér séu góð laun og færri unnar vinnustundir á Íslandi miðað við nágrannaríki sem við miðum okkur við. Hins vegar er hærri húsnæðiskostnaður, hærri vextir og hærri verðbólga. Einnig eru ekki teknar inn í dæmið unnar vinnustundir eins og t.d. ólaunuð störf sem kannanir sýna að konur taka að mestum hluta á sig hvað varðar umönnun barna og heimilisstörf, sem gjarnan er kallað önnur og þriðja vaktin. Og ekki er tekið inn í dæmið þær aukavinnur sem láglauna- og millitekjufólk stundar svart til að geta staðið í skilum og átt fyrir mat út mánuðinn. Það er eins og það megi ekki ræða það, það sé þá ekki til og sé ekki vandamál. Þótt dagvinnustundir sem eru gefnar upp séu færri er það staðreynd að hér er svartur markaður í iðnaði og þjónustu sem er kominn til vegna hárrar verðbólgu og vaxtahækkana sem gera það að verkum að fólk nær ekki endum saman. Að tækla verðbólgu og vaxtahækkanir er ekki á ábyrgð almennra launþega. Það er á ábyrgð þessarar ríkisstjórnar og stofnana sem hún stýrir. Ég vil biðla til ríkisstjórnarinnar að sýna stillingu og meðalhóf þegar kemur að kröfum til launafólks og vera sanngjörn í fyrirhuguðum kjarasamningum.


Ræðumaður: Björn Leví Gunnarsson

Forseti. Aðeins að klára hérna til að hafa allt á hreinu. Þegar verið er að leggja fyrir hraðaprófin, þessi sem er alltaf verið að kvarta undan, þá eru ákveðnar leiðbeiningar um hvernig eigi að gera það. Í andsvörum áðan var fullyrt að leiðbeiningarnar væru: Kæri lesandi, þú átt að lesa þetta eins hratt og þú getur í við tvær mínútur. En eins og ég hef bent hv. þm. Eyjólfi Ármannssyni á oftar en einu sinni er textinn, fyrirlögnin, fyrirmælin sem kennarar lesa nákvæmlega:

„Hér sérðu textablað, þú átt að lesa þennan texta eins hratt og vel og þú getur í tvær mínútur. Ég mun taka tímann á meðan þú lest. Skilur þú hvað þú átt að gera? Ertu tilbúin/n?“

Og vel —  lykilatriði þarna. Þetta er ekki bara hraðlestrarpróf með öllum þeim göllum sem þeim fylgja, og svo sem kostum líka, þetta er líka gæðalestrarpróf. Það skiptir máli hvernig er farið með hlutina hérna, að hafa þá rétta.

Ég er fyrrverandi starfsmaður Námsmatsstofnunar og Menntamálastofnunar. Ég vann þarna áður en ég fór á þing og sinnti ákveðnum verkefnum í forritun og upplýsingamiðlun og þess háttar. Ég vann t.d. í innleiðingu á einkunnafyrirkomulagi þegar var verið að breyta yfir í A, B, C o.s.frv. Þá sá maður dálítið á fólkinu sem var að reyna að koma breytingunni á hvað var að gerast á bak við tjöldin. Af hverju var þetta svona erfitt? Ástæðan fyrir því er í rauninni mjög einföld og miðað við þá reynslu er hún, að því er ég tel, jafnvel ein af stærstu ástæðunum fyrir því að staðan í PISA-prófunum er eins og hún er. Það er ábyrgðarleysi, það er ákveðið ábyrgðarleysi í gangi í innleiðingunni.

Aðalnámskráin og markmiðin og ýmislegt svoleiðis eru unnin samkvæmt ráðleggingum góðra vísinda að mjög miklu leyti og við vitum alveg hvernig vísindin eru, þau byggja sífellt ofan á nýrri þekkingu, betri þekkingu, að afla sér og svara spurningum hingað og þangað. Þannig að við erum að vinna í mannlegu umhverfi þar sem breytileikinn er mikill. Það er ekki hægt að setja bara eina stefnu, ríkisstefnuna, fyrir alla. Við höfum prófað það líka og það virkaði heldur ekki.

Þegar nýja aðalnámskráin var sett og þær breytingar að færa einkunnakerfið yfir í A, B, C o.s.frv. og setja hæfniviðmiðin þá bara gleymdist að fylgja því eftir með innleiðingu. Það tók enginn ábyrgð á því að stefnan sem var sett færi alla leið inn í kennslustofuna. Hugsunin var sú að setja stefnuna og svo ættu skólastofnanir og sveitarfélög og þess háttar, þeir sem væru faglegu aðilarnir í menntakerfinu, að taka þetta að sér og innleiða í hverjum skóla fyrir sig. Þeir áttu að hafa dálítið mikla stjórn á því hvernig útfærslan í hverjum skóla eða hverju sveitarfélagi yrði til þess að ná markmiðum aðalnámskrár og hvernig ætti þá að tryggja að hver nemandi myndi ná þeirri hæfni sem er kveðið á um í aðalnámskrá, en þau hæfniviðmið sem þar eru eru mjög vítt orðuð, eðlilega. Fagaðilunum, kennurunum t.d. og skólayfirvöldum, var gefinn mjög víður rammi til að vinna innan og til að haga sínum störfum samkvæmt bestu vísindum að þeirra mati. Það er eins og gengur og gerist. Það sem gerðist hins vegar ekki var þessi faglega innleiðing. Skólayfirvöld og kennarar á hverjum stað voru einfaldlega upptekin við að sinna nemendum dagsdaglega og höfðu ekki tíma til að fara og segja: Heyrðu, hvernig getum við pælt í þessu? Hvernig eigum við að breyta þessu? Hvernig eigum við að skipuleggja þetta? Hvernig eigum við að huga að nýju námsefni fyrir hitt og þetta? Eftir þetta sex ára innleiðingarferli eða eitthvað svoleiðis stóðu þau einfaldlega eftir með bara: Við erum ekki búin að gera neitt. Þið sögðuð okkur ekkert hvernig við ættum að gera þetta. Sama hvernig var spurt, sum sveitarfélög eða skólayfirvöld voru virkari en önnur að senda inn spurningar, þá komu bara engin svör, alla vega ekki nægilega skýr svör, nema bara: Þið eigið að gera þetta. Fram og til baka og engin bar ábyrgð.

Þetta er vandinn, bara gegnumgangandi í öllu sem ég sé hérna á þingi, það er ábyrgðarleysi. Þetta er vandinn þegar það er ákveðin valddreifing í gangi. Ég er hlynntur valddreifingu en í valddreifingu þarf alltaf að passa að það sé einhver sem ber ábyrgð á því að klára verkefnið, að það sé ekki þannig að það sé einhver einn sem ræður öllu alltaf, einhver einráður, heldur að það sé þá eitthvað til staðar til að klára innleiðinguna sem er ákveðinn í þeirri stefnu sem er þá sett hérna, eða annars staðar, aðallega hérna. Stefna stjórnvalda er síðan annað og er vissulega oft borin á borð Alþingis til staðfestingar eða samþykktar: Er þetta eitthvað sem Alþingi telur að sé vert að setja í þingsályktun eða er nóg fyrir stjórnvöld að hafa þetta bara í fjármálaáætluninni sjálfri sem hún leggur fram hvað varðar markmið og þess háttar, sem er vissulega líka samþykkt þingsályktun þingsins?

Þetta ábyrgðarleysi er að mínu mati ástæðan fyrir því að lítið sem ekkert hefur gerst sem hefði þurft að gerast á undanförnum áratugum í menntamálum. Það er búið að rífa í sundur gamla menntamálaráðuneytið, út af ýmsum ástæðum, góðum og slæmum ástæðum, sem var einhvern veginn ekki hægt að laga nema með því að rífa það í sundur. Að einhverju leyti smitaðist Menntamálastofnun kannski af þessum vandamálum sem gerir það að verkum að við þurfum að rífa Menntamálastofnun í sundur eða stroka í rauninni út nafnið framan af henni og skipta um og setja annað nafn. Þetta er ákveðið kennitöluflakk. Það er ekkert rosalega mikið sem breytist frá því sem núna er Menntamálastofnun yfir í það sem þetta fyrirkomulag á að verða. Það er smá minna stjórnsýsluapparat, sem er bara fínt, stjórnsýslan á heima í ráðuneytinu. Einhver verkefni færast þarna yfir og vonandi kemur þá aðeins meiri og skýrari ábyrgð á því hver á að sjá um innleiðingu á stefnu í menntamálum og passa upp á gæðastjórnun í menntamálum.

Það var alltaf þannig að Menntamálastofnun átti að sjá um ytra eftirlit, ytra gæðaeftirlit, koma að skólunum og skoða hvernig þeir væru að passa upp á að þeir myndu ná árangrinum sem var skilgreindur í aðalnámskrá. En eins og kemur fram í skýrslu um niðurstöður PISA náðist varla að heimsækja hvern skóla einu sinni á þeim tíma sem þetta verkefni var í Menntamálastofnun, sem er fjárveitingarvandamál, það er þjónustuþarfarvandamál. Þarna þarf að sinna gæðaeftirliti til að við sjáum ef það koma upp einhver atriði sem eru ekki að ganga eins og þau ættu að ganga, eins og við viljum að þau virki. En til þess þurfum við einfaldlega að fjármagna að það sé hægt. Það er ekki hægt að segja bara að það eigi að gera þetta svona og horfa svo bara í hina áttina og þykjast ekki neitt vita og segja ekki neitt og heyra ekki neitt þegar það eru síðan neyðarköll þaðan: Hvernig eigum við að gera þetta? Finnið út úr því, við erum að gera eitthvað annað. Fáum við einhvern pening til að finna út úr þessu? Nei, ekki séns.

Þetta er vandinn þegar allt kemur til alls. Það að vera með byrjendalæsi eða hljóð eitthvað eða Kveikjum neistann og alla þessa merkimiða — skóli án aðgreiningar, guð minn góður, það var einhvern veginn svona PR-afritun frá Bandaríkjunum. Þau fóru í gang með það sem heitir, með leyfi forseta, „No child left behind“, ekkert barn skilið eftir. Þá er gjörsamlega ómögulegt að vera á móti þeirri stefnu. Ef þú segir: Heyrðu, þetta er ekki nógu gott, þá ertu náttúrlega spurður: Ha? Viltu skilja börn eftir? Nei, það virkar ekki þannig. Þó að stefnan heiti „ekkert barn skilið eftir“ eða „skóli án aðgreiningar“ þýðir það ekki að innihald og efni þeirrar stefnu sé að ekkert barn sé skilið eftir eða að það sé í raun og veru skóli án aðgreiningar. Það er í alvörunni skóli með aðgreiningu núna þrátt fyrir að það sé í gangi einhver stefna sem heitir skóli án aðgreiningar. Það er bara þannig og það er óþolandi að þurfa að horfa upp á að það sé einhvern veginn veifað framan í mann einhverjum merkimiðum sem segja annað þegar það sem er á bak við er bara ekki það sem nafnið á merkimiðunum segir. Þetta er bara mjög klassískur pólitískur útúrsnúningur sem er algerlega óþolandi.

Það sem er líka að gerast og við þurfum að horfa dálítið til er, eins og kom fram þegar ég var að lesa aðeins í aðalnámskránni, að það eru aðrir miðlar að ryðja sér til rúms varðandi afþreyingu og nám og ýmislegt svoleiðis. Það er hljóðefni, það eru myndbönd, það eru gagnvirkir leikir sem taka þá ákveðinn tíma frá nemendum sem þýðir að nemendur voru áður bara með texta en núna eru þeir með texta, hljóð, myndefni, gagnvirka leiki o.s.frv. En þeir eru bara prófaðir úr texta. Að sjálfsögðu gengur þeim verr með texta en áður, auðvitað, þeir eru miklu meira að sinna námi í gegnum annars konar miðla. Erum við að skoða færni þeirra á þeim miðlum? Nei, við erum ekki að því. Væntanlega er færni þeirra á öðrum miðlum mun meiri en hún var áður. Ég lærði að handskrifa rosalega mikið, það var rosalega mikið lagt upp úr því að handskrifa heilan helling, handskrifa stíla og ég veit ekki hvað og hvað. Það fauk út um gluggann þegar tölvurnar fóru að ryðja sér til rúms. Þá þurfti ég að læra vélritun. Maður hefur varla snert penna síðan þá nema í einhverju hallæri, einhverju krafsi sem maður nær niður. Jú, vissulega er nauðsynlegt að geta hripað niður einhver orð en ekki nærri því í sama umfangi og var fyrir 40 árum síðan eða hvenær sem það var. Þá þurftirðu að vera góður í handritun. Það er ekki hæfileiki sem við horfum mikið til núna.

Hvernig erum við þá að horfa á hæfileikana við vinnslu á texta og gerð texta, ritun og læsi, í þessu umhverfi þar sem miðlun upplýsinga er á miklu fjölbreyttari hátt heldur en hún var? Hversu mikið verður samfélagið orðið deiling upplýsinga á hljóðrænan og myndrænan hátt í staðinn fyrir með texta? Verður texti aukaatriði? Mér finnst það alltaf meira og meira. Þegar ég leita að upplýsingum um eitthvað á netinu þá er mér alltaf beint á einhver YouTube-myndbönd, sem mér finnst óþolandi af því að ég þarf að horfa á allt myndbandið og reyna að finna þar það sem ég er að reyna að greina og mig langar að vita, á meðan ég vil lesa texta en aðrir sem eru orðnir betri í myndmiðlum og læsi á þá miðla, þeir fara á YouTube en hunsa textann. Það er bara mjög náttúrulegt þegar allt kemur til alls. Maður leitar og notar það sem manni er náttúrulegt að nota. Sagt er að faraó nokkur hafi einhvern tímann kvartað yfir uppfinningu leturs; að minnið myndi hverfa, að við myndum hætta að muna hluti af því að það yrði hægt að skrifa þá niður. Þegar grammófónninn var fundinn upp og það var hægt að taka upp plötur og hljóð þá áttu eyrun að hverfa þróunarlega séð af því að við myndum hætta að nota þau eða eitthvað því um líkt. Algjört bull að sjálfsögðu.

Við þurfum, held ég, að pása aðeins, aðeins að stíga til baka og hugsa: Bíddu, hvað er í alvörunni að stöðunni núna? Eru þetta í alvörunni vandamál eða eru önnur atriði sem við erum að fá í staðinn sem eru jákvæð fyrir næstu kynslóðir en eru fyrir okkur eitthvað sem við þekkjum ekki og höfum ekkert not af og erum við að dæma þá næstu kynslóð út frá okkar mælikvörðum en ekki þeirra?


Ræðumaður: Björn Leví Gunnarsson

Forseti. Þessi breytingartillaga var líka lögð fram í 2. umræðu. Þar voru greidd  atkvæði um hana og henni hafnað. Ég veit eiginlega ekki af hverju þessi tillaga er komin fram aftur,  allt í einu bara. Niðurstöður PISA komu inn á milli. Er það  útskýring? Nei, mér finnst það ekki nægilega útskýring því að þessi breytingartillaga er bara ekkert svo rosalega góð.


Ræðumaður: Björn Leví Gunnarsson

Forseti. Já, ég get vísað pínulítið í persónulega reynslu. Konan mín hefur stundað rannsóknir á lesblindu út frá einmitt rannsóknum á heilanum, ekki eins og lesblindurannsóknir voru, þegar var einhver konsensus eða samhljómur um að þetta væri eitthvert hljóðvandamál, heldur að það væri líka sjónvandamál og það var rosalega erfitt að koma rannsóknum inn í lesblindusamfélagið um sjónræna hluta vandans í lesblindunni. Það var algjör afneitun á því að það gæti verið nokkuð annað en hljóðvandamál. Þannig að ég bara bið hv. þingmann um að hafa smávíðsýni í þessu því að vísindin eru aðeins að þróast í þessum málum, hafa verið að gera það á undanförnum árum og vandinn er stærri en svo að það sé hægt bara að garga ofan af björgum: Hljóð, hljóð, hljóð. Það eru líka sjónræn vandamál í lestri eins og Dehaene, sem hv. þingmaður vitnaði í, segir líka. Og hraðlestur þar, það er einmitt ekki það sem hv. þingmaður vitnaði í, ég hef áminnt hv. þingmann um þetta áður í samfélagsumræðunni, hann sleppir ákveðnum hlutum úr leiðbeiningum Menntamálastofnunar um það hvernig á að leggja fyrir hraðaprófin. Samt heldur hann áfram með rangar tilvitnanir í rauninni þannig að þetta er pínu óþolandi umræða. Við þurfum að hugsa um heildina og hún snýst ekki bara um það að lesa hratt heldur líka vel. Það er fyrirskipunin um hraðaprófin. Og hraðaprófin eru ekkert alfa og omega þess, þetta er vísbending, þetta er einn hluti af öllu ferlinu sem fólk þarf að fara í gegnum til að reyna að finna hvar viðkomandi nemandi á við örðugleika að stríða vegna lesturs. Þetta er flóknara.


Ræðumaður: Björn Leví Gunnarsson

Forseti. Í aðalnámskrá grunnskóla er að finna þessa efnisgrein, með leyfi forseta:

„Í hugtakinu læsi felst einkum tvennt, lestur og ritun. Hér er valin sú leið að fjalla einkum um lestur en minnt er á þetta samband lestrar og ritunar. Í traustu læsi felst m.a. sú hæfni að geta ráðið í letur, skilið og túlkað það sem texti hefur að geyma, lært af því og geta miðlað þekkingu sinni til viðmælanda eða lesanda.“

Ef hv. þingmaður skilur þetta ekki þá veit ég ekki af hverju ég ætti að taka ráðleggingum hans um nokkuð annað sem hann les, afsakið. Ég átta mig heldur ekki á því hvernig stendur á breytingartillögunni hjá hv. þingmanni. Það er nú svo að það er alltaf hægt að leita til vísindasamfélagsins. Ég veit ekki af hverju það þarf að skipa einhverja sérstaka nefnd, vísindaráðgjafarnefnd, til að sinna því hlutverki af því að vísindin eru nú aðeins útbreiddari en svo að það sé alltaf hægt skella í einhverjar nefndir hingað og þangað. Þær virka yfirleitt til ákveðinnar samþjöppunar á valdi o.s.frv. Það er til fullt af öðrum útskýringum á því að staðan er eins og hún er í dag heldur en bara að það séu mistök í byrjendalæsi eða eitthvað því um líkt. Vandinn er flóknari heldur en að það sé hægt að segja bara: Við verðum að fara í hljóðaaðferðina, og búið. Eins fín aðferð og það er þá gengur hún einfaldlega ekki fyrir alla. Fólk glímir við ýmiss konar lestrarörðugleika og það þarf að gera hlutina á fjölbreyttari hátt. Það er ýmislegt svoleiðis. Og ef við eigum að fara að ákveða það í lögum hvað sé best að gera þá held ég að við séum, afsakið, að fara einhverja forræðishyggjuslóð sem ég alla vega hef engan áhuga á.


Ræðumaður: Björn Leví Gunnarsson

Forseti. Mjög áhugavert svar. Ráðherra veit ekki hvort það er hægt að útrýma fátækt en samt á að biðja fólk um að bíða eftir réttlæti. Það er mjög áhugavert. Menntakerfið á einmitt að vera stóra jöfnunartækið en þróunin, þrátt fyrir að tölur segi að fátækt hafi minnkað um eitthvert smáræði á undanförnum 20 árum, bendir til þess að menntakerfið, þetta stóra jöfnunartæki, virki ekki eins vel og það gerði áður. Og þó að hæstv. ráðherra sé ekki ráðherra menntamála þá er hann ráðherra þeirra fátæku sem þurfa á góðu og gagnlegu menntakerfi að halda, sérstaklega fyrir börnin sín. Því vil ég spyrja ráðherra hvort hann viti hversu mikið þarf til að ná öllum börnum úr fátækt.


Ræðumaður: Björn Leví Gunnarsson

Forseti. Samkvæmt skýrslu forsætisráðherra um samfélagslegan kostnað vegna fátæktar kemur fram að 47.795 einstaklingar reiknast sem fátækir eftir að tekið er tillit til húsnæðisbóta og barnabóta, þar af um 9.400 börn. Samkvæmt nýrri vinnumarkaðsrannsókn Vörðu á stærsti hluti fatlaðs fólks erfitt með að ná endum saman, eða um 75%, ríflega þriðjungur býr við fátækt og helmingur metur fjárhagsstöðu sína verr en fyrir ári.

Í frægri ræðu árið 2017 sagði núverandi forsætisráðherra, með leyfi forseta: „Stjórnvöld eiga ekki að biðja fátækt fólk á Íslandi að bíða eftir réttlætinu.“

Afleiðingar fátæktar eru margvíslegar og birtast m.a. í nýrri könnun PISA þar sem fram kemur, með leyfi forseta:

„Hins vegar sýna greiningar á þróuninni síðasta áratug að tengsl félags- og efnahagsleg bakgrunns íslenskra nemenda við frammistöðu þeirra á sviðum lesskilnings og læsis á náttúruvísindi hafa aukist frá árinu 2015.“

Og einnig: „Ójöfnuður í lesskilningi hefur nánast tvöfaldast fyrir Ísland síðan árið 2000.“

Þau sem voru undir lágtekjumörkum sem börn reyndust vera um 50% líklegri til að vera það einnig á fullorðinsárum, líklegri til að vera á örorku, líklegri til að vera einstætt foreldri, líklegri til að vera látin.

Skýrsla forsætisráðherra, sem unnin var að beiðni hv. þingmanns Halldóru Mogensen, sagði að kostnaðurinn við að ná öllum yfir lágmarksframfærslu miðað við stöðu ársins 2020 gæti verið um 72 milljarðar og að samfélagslegur ávinningur þess að útrýma fátækt væri á bilinu 31–92 milljarðar.

Ég vil því spyrja ráðherra einfaldrar spurningar: Telur ráðherra að það sé hægt að útrýma fátækt og ef svo er, hvar er áætlunin? Hvernig ætlar ráðherra að hjálpa fátæku fólki og hversu lengi þarf fólk að vera fátækt að bíða eftir réttlæti, því að áætlunina er ekki að finna í fjármálaáætlun ríkisstjórnarinnar, ekki í fjárlögum? Hvar er áætlunin?


Ræðumaður: Björn Leví Gunnarsson

Forseti. Nei, þetta eru í rauninni hinir svokölluðu varasjóðir málaflokka og málefnasviða sem eru til þess að dekka ákveðnar sveiflur í álagi verkefna af því að það er mismunandi álag á mismunandi árum. Ef við tökum t.d. bara Vegagerðina þá snjóar mikið eitt árið og þá þarf að eyða meiru í vetrarþjónustuna heldur en síðasta ár og þetta bara sveiflast fram og til baka. Þarna þarf að vera svigrúm til þess að bregðast við þeim verkefnum sem á að sinna. Þegar ný verkefni koma inn þá ganga þau á það svigrúm. Þá verður allt þrengra og minna hægt að bregðast við aukinni kröfu um vetrarþjónustu. Þá fer allt í mínus af því að það var bætt við nýju verkefni eitt árið en fjárlög ganga yfir á næsta ár og þarnæsta ár o.s.frv. Þetta er vandinn sem við erum að glíma við. Þegar það er sett nýtt verkefni þá þarf það að vera kostnaðarmetið og sett inn í rammann með því kostnaðarmati til að við getum farið í endurmat útgjalda og spurt hvort það sé í raun og veru svona kostnaðarsamt að sinna því eða ekki, án þess að ganga á eðlilegt svigrúm verkefna innan málaflokka til að bregðast við árstíðabundnum eða árssveiflum hinna mismunandi verkefna sem við erum þegar að sinna. Ef þau hætta með eitthvert verkefni af því að það bara úreldist eða eitthvað svoleiðis þá fellur það úr rammanum með þeirri fjárheimild sem var áætlað að það verkefni myndi kosta að meðaltali yfir mörg ár. Þess vegna á ekki að vera hægt að búa til svigrúm fyrir ný verkefni innan allra hinna verkefnanna sem er þegar verið að vinna því að þá er eitthvað rangt áætlað og ómögulegt að fara í endurmat útgjalda.


Ræðumaður: Björn Leví Gunnarsson

Forseti. Fyrst endurmat útgjalda. Það er ómögulegt að stunda endurmat útgjalda ef það vantar mælanleg markmið. Án þeirra er endurmat útgjalda einfaldlega þannig: Þú fékkst 100 milljónir, notaðirðu 100 milljónir? Svarið er já. Náðirðu ásættanlegum árangri? Svarið verður væntanlega já. Og hvað eigum við að gera þá, þegar við höfum ekki spurninguna sem ætti að vera ef það væru til góð mælanleg markmið: Náðist að sinna tilteknum fjölda eða hlutfalli af útköllum á ásættanlegum tíma? Var nægileg mönnun til að það yrði ekki biðlisti á bráðamóttökunni? Þetta eru svona árangursmælikvarðar sem við þurfum að hafa í fjármálaáætlun til að geta sinnt endurmati útgjalda — og þá aðallega gagnvart stefnu stjórnvalda.

Síðan er það hitt sem við erum með innan ramma, það sem er í rauninni samkvæmt lögum. Það er bara aðeins öðruvísi og kannski aðeins skýrara. En við þurfum að átta okkur á því að verkefnið þarna er tvöfalt. Að einhverju leyti eru mælanleg markmið stjórnvalda að miða að því að breyta útkomu og umfangi þeirra verkefna sem lög eru kannski ekki hárnákvæm um. Þannig að það er verið að túlka það. Nægilega góð þjónusta á bráðamóttöku hefur t.d. hingað til verið talin sú að fólk sé ekki að bíða í meira en tvo tíma eða að leikskóli byrji ekki fyrr en við tveggja og hálfs árs aldur eða eitthvað svoleiðis. Markmið stjórnvalda er að breyta þeirri skilgreiningu þannig að það verði einn og hálfur tími í bið eða að það sé byrjað við tveggja ára aldur.  Þannig að það er útfærsla á lögunum sem við verðum að hafa þarna undir.


Ræðumaður: Björn Leví Gunnarsson

Heimildarinnar,Forseti. Svo ég byrji aðeins þar sem síðasti ræðumaður endaði þá er mjög áhugavert það sem kom fram í nýjum þætti Pressunni frá síðasta föstudegi, að þar var þingmaður sem var að hrósa því hvernig væri verið að fara með liðskiptaaðgerðir, það væri aukinn kraftur í þeim og einkaaðilar væru að standa sig mjög vel að vinna þar upp. En á sama tíma sagði sami þingmaður að biðlistinn hefði lengst. Maður klórar sér í hausnum yfir því hvernig það getur verið jákvætt. Ástæðan var sú að það væri verið að taka fólk inn á biðlistann sem áður var neitað um að fara á biðlistann. Ég verð að viðurkenna að ég varð dálítið orðlaus. Fólki sem var neitað um að fara á biðlista. Hvað er verið að segja okkur með því? Hvern er verið að blekkja með svoleiðis tilfærslu á því hverjir mega vera biðlistum og hverjir ekki? Þegar síðan er unnið á biðlistunum má allt í einu setja fleira fólk á biðlista. Þetta bara gengur ekki upp. Það er einfaldlega einhver að plata aðra, aðallega okkur hérna sem erum að samþykkja fjárheimildirnar, um það hver raunveruleg staða á aðgerðaþörf í heilbrigðiskerfinu er. Mjög merkileg fullyrðing sem kom þarna fram hjá hv. þm. Jóni Gunnarssyni.

En ég ætlaði að halda áfram með nefndarálit mitt. Ég var kominn að kaflanum um það sem er innan ramma, eitt af uppáhaldinu mínu. Þar koma hin ýmsu ráðuneyti og stofnanir með markmið um að gera hitt og þetta og segjast ætla að gera það innan ramma. Ég skil vel að fólk skilji kannski ekki hvað það þýðir en ramminn, svokallaður fjárlagarammi, er í rauninni bara hversu mikið af peningum var notað á síðasta ári í að gera öll verkefni málefnasviðs eða eitthvað því um líkt. Það verður þá rammi næsta fjárlagaárs þegar það er búið að mínusa frá tímabundin verkefni og eitthvað sem búið er að klára, það er þá ramminn. Við það bætist ákveðið auka sem stjórnvöldum dettur í hug að gera, launa- og verðlagsbætur og svoleiðis sem dettur inn í það. En stóri ramminn er eitthvað sem er rosalega dularfullt og ógagnsætt og við höfum ekki hugmynd um hvernig í rauninni virkar þegar allt kemur til alls af því að við erum ekki með nógu góða eftirfylgni með framkvæmd fjárlaga. En ég tek nokkur dæmi hérna í nefndarálitinu mínu, t.d. ætlar umboðsmaður Alþingis að leggja „aukna áherslu á frumkvæðis- og vettvangsathuganir, sem er þó háð fjölgun starfsfólks“. Hvernig ætlar umboðsmaður Alþingis að ná þessu markmiði, með hvaða fjármagni? Það er sagt innan ramma. Það þýðir einfaldlega að peninginn sem hann notaði í öll verkefnin á síðasta ári fær hann áfram fyrir næsta ár og allt gott og blessað og ef hann ætlar að troða því inn að gera meiri frumkvæðis- og vettvangsathuganir þá verður eitthvað að fara út í staðinn. Öll verkefni  umboðsmanns Alþingis eru unnin af starfsfólkinu sem er þar og það er í rauninni ekki hægt að taka út verkefni nema þá að taka út starfsfólk sem færi þá að vinna þetta í staðinn. Það eru önnur verkefni sem detta út. Við vitum ekki hvaða verkefni það eru, einhver verkefni sem úreldast, en ég hef ekki séð að umboðsmaður Alþingis sé að vinna eitthvað óeðlilega mikið af verkefnum nú þegar sem gætu misst sín. Ég held að það sé ekki alveg sú staða þar. Þróun rannsóknarseturs skapandi greina hjá menningar- og viðskiptaráðuneytinu er innan ramma líka. Það á að kosta sama pening og það kostaði að gera allt hitt í fyrra. Það á að efla nýsköpun á landsbyggðinni með áherslu á stuðning við sprota- og frumkvöðlafyrirtæki á sviði hátækni, hér er vísað í Lóu og Stafrænar smiðjur. Það á að gera það innan ramma, ekki fyrir neinn nýjan pening heldur fyrir sama pening og í fyrra. Hvernig er það að efla nýsköpun ef þú ætlar bara að nota sama pening og í fyrra? Það hlýtur eitthvað annað að detta út í staðinn innan rammans sem þú ert að nýta í þessa eflingu. Þú ert með tvö verkefni innan ramma, annað dettur út. Þá færð þú peninginn fyrir því til að efla hitt verkefnið. En þá ertu bara að gera eitt verkefni innan ramma en ekki tvö.

Þetta er röng framsetning. Það er rangt að gera þetta svona. Þarna á að segja: Við erum að hætta við þetta verkefni, við erum að mínusa burt pening, stroka hann út úr þessum ramma. Þar með er nýr rammi tekinn við, að frádregnu þessu verkefni. Þá á að leggja til: Hérna er nýtt verkefni sem stjórnvöld leggja til með þessu kostnaðarmati, þannig að við vitum hvað það á að kosta. Það er grundvallarkrafa laga um opinber fjármál að við vitum hvað stefna stjórnvalda á að kosta, t.d. hvað það kostar að efla nýsköpun, til þess að við getum gengið á eftir því í kjölfarið og spurt: Hvað kostaði þetta mikið? Kostaði það meira eða minna? Náðum við þeim árangri sem átti að ná með þessu verkefni? En af því að það er aldrei gert þá getum við ekki spurt: Gekk þetta, virkaði þetta? Viljum við gera meira svona? Það er bara ekki hægt og þar með getum við aldrei spurt hvað er að gerast innan þessa ramma. Þar er, held ég, uppruni alls þessa óhagræðis sem er í ríkiskerfinu. Við getum ekki gengið á eftir fjármununum og spurt hvort þeir séu nýttir á hagkvæman hátt eða ekki. Það á sem sagt að fjölga starfsfólki innan ramma, fleira starfsfólk fyrir sama pening. Það þýðir þá væntanlega að allir eru á lægri launum, ekki satt? Ég myndi halda það alla vega, eða að fleiri verði í hlutastarfi eða eitthvað svoleiðis. Mjög spes.

Ég ætla að fara aðeins yfir dæmi sem ég fann í fjármálaáætlun og fjárlögum. Ég fletti svona af handahófi og fann Byggðastofnun, datt inn á það, það er ágætisdæmi af því að þessi ríkisstjórn er nú almennt séð svona tiltölulega jákvæð í garð Byggðastofnunar, ef við notum það orð, og vill veg landsbyggðarinnar mjög mikinn. Byggðastofnun er mjög gott dæmi af því að það er mjög aðgengilegt hvað lögin um Byggðastofnun kosta. Þetta tengist því að ég hef verið að reyna að komast að því hvað lög um ýmislegt kosta, t.d. um Blóðbankann eða heilbrigðisþjónustuna o.s.frv., hvað einstaka greinar þessara laga kosta. Hvað kosta lög um réttindi fatlaðs fólks? Það er mjög óaðgengilegt. En lög um Byggðastofnun er mjög aðgengileg. Það er bara upphæð fyrir Byggðastofnun og við vitum nákvæmlega hvað það kostar og þar af leiðandi öll verkefni þar undir, alla vega vitum við heildina, þó að við séum ekki með sundurliðunina. Í lögunum er helsta hlutverk Byggðastofnunar, með leyfi forseta, „að efla byggð og atvinnulíf með sérstakri áherslu á jöfnun tækifæra allra landsmanna til atvinnu og búsetu“. Þá gætum við spurt: Hefur þetta gerst? Hefur þróunin verið í áttina að því að allir landsmenn hafi jafnari tækifæri til atvinnu og búsetu? Væri t.d. hægt að ná meiri árangri og meiri ábata hraðar?

Ef við skoðum t.d. orkukostnað þá er búið að vera átak undanfarið í því að reyna að jafna orkukostnað, dreifingarkostnað. Það virðist ekki hafa tekist en skoðum gögnin.

Árið 2022 var orkukostnaður viðmiðunareignar á höfuðborgarsvæðinu 183.000 kr. að meðaltali samkvæmt Byggðastofnun. Vestfirðir voru dýrastir með 283.000 kr. kostnað að meðaltali, sléttum 100.000 kr. meira. Nei, þetta er 2014, ég hef snúið þessu við. Árið 2022 var kostnaðurinn á höfuðborgarsvæðinu 196.000 kr. en 339.000 kr. á Vestfjörðum. 13.000 kr. hækkun á höfuðborgarsvæðinu, 56.000 kr. hækkun á Vestfjörðum. Sem sagt, það er ekki búið að ná jafnari skilyrðum með tilliti til orkukostnaðar.

Hvað með atvinnutekjur? Árið 2012 voru tekjur á íbúa á höfuðborgarsvæðinu rétt rúmlega 3,1 milljón samkvæmt mælaborði Byggðastofnunar en voru orðnar 4,1 árið 2021. Tekjur á íbúa á Norðurlandi vestra voru tæplega 2,7 milljónir árið 2012 en voru 3,5 milljónir árið 2021. Þar hefur þróunin verið í áttina að meira misræmi en ekki meiri jöfnuði. 31,4% hækkun á höfuðborgarsvæðinu og 30,4% hækkun á Norðurlandi vestra. Það munar ekki miklu en það er samt aðeins meiri hækkun á höfuðborgarsvæðinu.

Í fjármálaáætlun er hins vegar tafla sem fjallar um meðalatvinnutekjur hvers landshluta fyrir sig, alveg eins og er gert hjá Byggðastofnun. Það eru tölur fyrir árið 2022. Þar er áhugavert að meðalatvinnutekjur fyrir höfuðborgarsvæðið eru 5,5 milljónir og 5 milljónir næstum því sléttar á Norðurlandi vestra. Dálítið mikill munur þarna á milli þessara talna milli 2021–2022 þannig að ég er ekki alveg viss um hvort það sé verið að nota sömu forsendur í mælaborði Byggðastofnunar og síðan í fjármálaáætluninni þar sem tölurnar fyrir 2022 eru birtar nema launin hafi hækkað svona rosalega á milli áranna 2021 og 2022, hver veit. Þrátt fyrir þessa þróun í atvinnutekjum þá lækka framlög til byggðamála um 245,9 millj. kr. frá gildandi fjárlögum, með leyfi forseta:

„Fjárheimild málaflokksins lækkar alls um 215 m.kr. vegna tímabundinna framlaga sem falla niður. Um er að ræða framlag vegna sóknaráætlana landshluta 120 m.kr., framlag vegna atvinnuráðgjafa á landsbyggðinni 40 m.kr. og framlag vegna uppbyggingar atvinnulífs á Seyðisfirði 55 m.kr.“

Þetta er úr fjárlagafrumvarpinu. Síðan koma viðbætur á móti þessu og það endar  í rauninni á því að samdrátturinn í málaflokknum er 220,9 milljónir frá fyrra ári. Síðan koma viðbætur frá meiri hlutanum upp á 155 milljónir í sóknaráætlanir og starfsemi atvinnuráðgjafa. Það er þarna smámunur á milli en smálækkun þegar allt kemur til alls. Og merkilegt nokk þá eru markmið fyrir Byggðastofnun og getið þið hvað, kostnaðurinn við þær aðgerðir er innan ramma. Það á að skilgreina hvað felst í opinberri þjónustu, það á að styrkja rekstur dagvöruverslana, það á að jafna aðgengi landsmanna að heilbrigðisþjónustu — innan ramma. Hvaða peninga á að nota til að jafna aðgengi landsmanna að heilbrigðisþjónustu? Það á að nýta eitthvert ákvæði í lögum um Menntasjóð námsmanna og fjölga þannig sérfræðingum á heilbrigðissviði á landsbyggðinni fyrir sama pening og í fyrra, aðeins minni en í fyrra. Það á að stuðla að sjálfbærri þróun byggða um allt land o.s.frv., innan ramma fyrir sama pening og í fyrra, er aðeins minni en í fyrra. fyrir sama pening og í fyrra, aðeins minni en í fyrra. Hvað kostar að tryggja framboð af fjölbreyttu íbúðarhúsnæði? Það er eitt af markmiðunum:

„Framboð á fjölbreyttu íbúðarhúsnæði verði tryggt á svæðum þar sem skortur á hentugu húsnæði hamlar þróun og uppbyggingu atvinnulífs.“

Það kostar að byggja hús en það á að gera innan ramma. Ég hef ekki hugmynd og ég get ekki svarað þeirri spurningu hvað það kostar að byggja þessi hús en peningurinn er víst til frá því í fyrra, sami peningur og í fyrra sem var notaður í eitthvað annað þá. Merkilegt. Þetta er raunverulegur peningur. Ég veit ekkert í hvað peningurinn var notaður áður, en það á að nota hann í þetta núna. Ég held að enginn geti svarað þessari spurningu, alla vega hefur ekkert ráðuneyti getað svarað þessari spurningu þegar ég spyr um kostnaðinn vegna allra þessara verkefna innan markmiðanna sem eiga rúmast innan ramma, með sömu peningum og áður. Styrkja þrífösun rafmagns, það á líka að gera ýmislegt svoleiðis. Það kostar augljóslega pening. Fyrir hvaða pening? Sama pening og í fyrra. Gengur þetta upp? Kannski ef það voru í alvörunni einhver tímabundin verkefni sem þarf ekki lengur að fjármagna en þá eiga þau, bara samkvæmt því sem við setjum í fjárlög, að falla niður. Tímabundin framlög falla niður, mínusast úr rammanum til þess að við höfum gagnsæi þegar ný verkefni bætast við eins og að byggja hús eða þrífösun rafmagns eða fleira heilbrigðisstarfsfólk eða sérfræðingar eða hvað það er eða styrkja dagvöruverslanir o.s.frv.

Hvernig eiga þingmenn í alvörunni að geta samþykkt fjárlög þar sem það fer bara einhver peningur í einhver verkefni, sami peningur og í fyrra fer í einhver allt önnur verkefni en í fyrra, væntanlega? Nema það fari allt í einu minni peningur í öll verkefnin sem voru unnin í fyrra þannig að það geti farið minni peningur í öll þessi nýju verkefni. Þetta getur ekki gengið upp, það getur ekki virkað svona. Við erum í þeirri stöðu miðað við markmið laga um Byggðastofnun að markmið um atvinnutekjur, sem er að þær eigi ekki að lækka, fer gegn markmiði Byggðastofnunar um sérstaka áherslu á að jafna tækifæri. Markmiðið sem við erum í raun og veru með, að munurinn hafi ekki lækkað, er ekki í áttina að jafnari tækifærum. Það er að halda við núverandi mun. Þannig að meira að segja er ekki einu sinni sett markmið um að ná því sem er þó skrifað í lög. Ég verð að segja að ég klóra mér dálítið í hausnum yfir þessu. Ég er búinn að vera að reyna að fylgjast með því hvernig þetta allt virkar og þetta er helsta vandamálið sem við glímum við hérna á þingi. Við vitum ekki hver kostnaðurinn er við það að framkvæma gildandi lög. Ég átta mig alveg á því að það er ekkert endilega nákvæm tala sem við fáum en nýleg dæmi, t.d. um Fangelsismálastofnun, sýna okkur mikilvægi þess að kunna þetta, að vita þetta, til þess að það komi okkur ekkert á óvart þegar húsnæði er t.d. ónýtt og það dugir ekki að fara í viðhald og borga 1–2 milljarða til þess að laga það, það þarf bara að byggja nýtt af því að húsnæðið er ónýtt af því að það er ekki búið að sinna viðhaldi í mörg ár.

Og ef við pælum í stóru myndinni með þetta, af því að það er svo mikið talað um tekjur og gjöld ríkisins og afkomuna og frumjöfnuðinn og allt þetta dót, svo ég noti vinsæla orðið og bæti hagsveifluleiðréttum frumjöfnuði inn í málið, alltaf þurfti að finna eitthvað jákvætt til að setja inn í annars bara mjög sorglegt frumvarp — án þess að vita hvað liggur þarna á bak við þá getum við ekki sagt að afkoma ríkisins sé í raun og veru sú sem hún er. Stjórnvöld segja: Við erum með 50 milljarða í mínus. En ef við tökum og teljum til öll verkefnin sem eru í rauninni í annaðhvort þjónustuskuld eða innviðaskuld, við erum t.d. með fangelsi sem geta ekki sinnt fullnustu refsinga, þá er það skuld við þau lög sem við höfum sett hérna á þingi. Það þýðir enn verri afkoma í raun og veru. Það er bara búið að fela hana, moka henni inn í eitthvert ónýtt húsnæði sem blossar síðan upp að lokum þegar það kemst upp að það er orðið ónýtt. Ó, við þurfum að borga 6 milljarða aukalega til að laga þetta. Það tekur tíma sem kostar. Ef afkoman er sögð neikvæð upp á 50 milljarða þá er hún í raun og veru neikvæð upp á 56 milljarða a.m.k., en það kemur ekki fram í tölunum af því að bókhaldið virkar þannig, af því að það er hægt að segja: Það kostar 3 milljarða að reka þetta kerfi en ég ætla að segja að það kosti bara 2,5 milljarða, ég ætla að láta það duga, menn verða bara að redda sér og finna út úr þessu. En það safnast í raun og veru 500 milljónir á hverju ári í ákveðna skuld sem er í raun ósýnileg fyrir okkur. Ef við fáum ekki þau skilaboð hingað inn í þingið um hver staðan í raun og veru er, eins og þegar við fengum í lok síðasta árs fjárhagsáætlun frá Fangelsismálastofnun — sem við báðum einfaldlega um: Sýnið okkur fjárhagsáætlun sem uppfyllir lög um Fangelsismálastofnun að ykkar mati, að sjálfsögðu. Það mat getur auðvitað verið ofmat eða vanmat o.s.frv., hvernig sem það gengur, en án þess að fá að sjá það mat getum við ekki lagt okkar mat á hvort þetta sé of eða van. Við fáum ekki útskýringarnar. Við getum ekki spurt: Heyrðu, fyrirgefið, þetta hérna er rosalega mikið, finnst mér, af hverju er þetta svona mikið? Það getur komið góð útskýring á því eða það er sagt: Ja, þetta var kannski pínu ofáætlað, myndi alveg sleppa fyrir 100. Svo gengur það í tvö, þrjú ár. Já, það sleppur fyrir 100, það er fínt, frábært.

Án þess að fá þetta mat getum við í alvörunni ekki tekið ákvarðanir um fjárheimildirnar. Við ættum að vera að biðja framkvæmdarvaldið um a.m.k. fjárlög sem uppfylla öll lög í landinu.  Ég myndi halda að það væri frumskylda ríkisins að segja okkur alla vega ef það getur ekki fjármagnað öll þau lög sem Alþingi hefur samþykkt. Koma fram með fjárlagafrumvarp, leggja það á borðið og segja: Þetta fjárlagafrumvarp uppfyllir öll þessi lög um Fangelsismálastofnun, Byggðastofnun og hvað það nú er, en við náum ekki að fjármagna allt. Við ætlum að herða aðeins sultarólina í vetrarsamgöngum t.d. eða póstþjónustu, við ætlum bara að fara tvisvar í viku, eða eitthvað því um líkt. Það er þá gildismat þingmanna hvort þeir sætti sig við að það sé ekki verið að uppfylla lögin um Íslandspóst. En án þess að fá þetta þá getum við ekki tekið svoleiðis ákvörðun og þá skil ég ekki hvernig í rauninni þingmenn geta haft samvisku í sér til að segja já við fjárlögunum og treysta í blindni á að það komi ekki eitthvað eins og skýrslan frá Ríkisendurskoðun um Fangelsismálastofnun í hausinn á okkur seinna. Ætlar einhver að taka ábyrgð á því að hafa rekið Fangelsismálastofnun svona, í hversu mörg ár? Finnst ykkur það líklegt? Finnst hæstv. forseta það líklegt? Mér finnst svarið frekar augljóst.

Ég hef heyrt það á nokkrum nefndarfundum þegar við fáum einhverjar stofnanir í heimsókn og maður spyr: Hvaðan koma tillögur að fjárheimildum fyrir verkefnin ykkar? Leggið þið ekki tillögur að fjárheimildum til ráðuneytisins ykkar? Svo þegar þið sjáið fjárlagafrumvarpið og sjáið að beiðnirnar ykkar um fjárheimildir eru ekki til staðar, hvað gerið þið þá? Látið þið þingið vita? Svarið er nei. Ráðuneytið hefur beðið okkur um að láta Alþingi ekki vita, senda ekki inn umsögn, öll samskipti eigi að fara í gegnum ráðuneytið. Það gerist ekki nema þingið kalli sérstaklega eftir stofnunum eins og þingið kallaði eftir Fangelsismálastofnun þegar dómsmálaráðherra í fyrra kom út með það að loka þyrfti fangelsum o.s.frv. Og ástandið með Landhelgisgæsluna, það ætti að selja flugvél og þess háttar. Alþingi kallaði eftir þessum stofnunum til að þær gætu útskýrt nánar hvað væri í gangi. Þá komumst við að því hvernig bréfasamskiptin höfðu verið á milli Landhelgisgæslu og dómsmálaráðuneytisins, hvenær hver hafði beðið um hvaða fjármagn og þess háttar. En við fengum það líka fram að forstjóra Fangelsismálastofnunar dytti ekki í hug að leggja fram fjárhagsáætlun fyrir upphæð sem myndi dekka lögin um Fangelsismálastofnun af því að, þó að ég vitni ekki alveg þráðbeint í það sem hann sagði, hann taldi ekki að sú fjárheimild myndi fást, það var einfaldlega þannig. Hann gerði fjárhagsáætlun sem honum fannst vera raunhæfari, þ.e. nær því að vera upp á þær fjárheimildir sem hann gæti fengið, í staðinn fyrir raunverulega það sem hann þurfti. Er það þá fangelsismálastjóri sem ber ábyrgð á því að biðja ekki um fjármagn til að uppfylla lög um Fangelsismálastofnun? Eða er það ráðuneytið sem ber ábyrgð á því ef ráðuneytið veit að fjárhagsáætlun frá stofnun sinni uppfyllir ekki lög, hún sinni ekki þeirri þjónustu sem hún lögum samkvæmt á að sinna? Ef ráðherra veit ekki af því þá er, samkvæmt lögum um ráðherraábyrgð, ábyrgðin á starfsmönnum og stjórnendum stofnana. Ef ráðherra veit af því þá segja lög um ráðherra það mjög skýrt og greinilega að það er á ábyrgð ráðherra ef hann sinnir ekki sínum skyldum.

Ég myndi halda að það væri ákveðin vanræksla að taka yfirlýsta ákvörðun um að vanfjármagna t.d. Fangelsismálastofnun og segja Alþingi ekki frá því þannig að Alþingi geti tekið upplýsta ákvörðun. Allt í lagi, staðan er svona, við erum með fjárheimildir hérna og við vitum að það þarf að forgangsraða og við vitum að Fangelsismálastofnun er vanfjármögnuð og við ætlum að samþykkja það. Eða: Við ætlum að hafna því. Hver og einn þingmaður á það við sína samvisku og sannfæringu. En án þess að við vitum stöðuna er ábyrgðin ekki okkar, getur ekki verið. Að sjálfsögðu treystum við og berum ákveðið traust gagnvart ráðherrum, og framkvæmdarvaldinu, um að þau séu að sinna sinni skyldu af heiðarleika. Það er bara í lögum eins og á að vera, siðareglur ráðherra og ýmislegt svoleiðis. Mér finnst það mjög undarlegt og finnst mjög áhugavert að þetta geti gerst. Hver á að bera ábyrgð á því?

Ég held að vandinn sé skortur á því að fólk beri einmitt ábyrgð á atriðum sem eru vissulega þess verð að það þurfi að bera ábyrgð á þeim. Ef það er ákveðið að sinna t.d. ekki réttindum fanga þá er verið að ganga á þeirra réttindi. Einhver þarf að taka ábyrgð á því, það hlýtur að vera. Ég veit ekki alveg hvað er hægt að gera í þessu. Ég er búinn að vera að reyna að ýta og pota í þetta í nokkur ár og að fá svör við þessu og það er sífellt verið að henda mér úr einu ráðuneyti í annað: Þessi ber ábyrgð á því, hinn ber ábyrgð á því, ríkisráð fjármála sem ráðherrann er í ber ábyrgð á því, ríkisstjórnin öll ber ábyrgð á því, fjármálaráðuneytið ber ábyrgð á því, fagráðuneytið ber ábyrgð á því, stofnunin ber ábyrgð á því. Það tekur enginn ábyrgð. Og þegar enginn tekur ábyrgð þá heldur það ábyrgðarleysi áfram. Fyrst að þessi komst upp með það, þá kemst ég upp með það o.s.frv. Ábyrgðarleysið erfist. Við þurfum einhvern tímann að skera á þetta ábyrgðarleysi. Það verður kannski rosalega ósanngjarnt gagnvart þeim fyrsta sem þarf að bera ábyrgð á því sem allir forverar hans hafa klúðrað svo hryllilega. En við þurfum samt að gera það.


Ræðumaður: Björn Leví Gunnarsson

Forseti. Það er alveg rétt að þetta sveiflast aðeins á milli ára en þetta eru langtímameðaltölin. Þegar maður er kominn í langtímameðaltöl sem einhvers konar viðmið eru þau í rauninni orðin vísbending um hvað umfang ríkisins er u.þ.b., bæði í tekjum og útgjöldum. Eins og er þá er ríkisstjórnin í u.þ.b. langtímameðaltali útgjalda en undir langtímameðaltali í tekjum sem bendir í rauninni til þess að það sé ákveðið tekjuvandamál miðað við langtímatölurnar.

Nákvæmlega.Það er hins vegar alveg rétt að við getum líka verið í útgjaldavanda eins og við sjáum t.d. í skýrslu Fangelsismálastofnunar. Það er greinilega útgjaldavandi þar. Það vantar einfaldlega fjárheimildir. Við fengum fjárhagsáætlun frá Fangelsismálastofnun fyrir síðustu fjárlög, í lok síðasta árs, sem greindi frá því að til þess að Fangelsismálastofnun gæti sinnt lögbundnum verkefnum þá vantaði 300 milljónir. Það var í rauninni bara sundurliðun á fjölda starfsfólks til þess einmitt að geta sinnt dæmum eins og hv. þingmaður benti hérna á, að geta fylgt föngum á geðdeild o.s.frv. Allt virðist benda til þess að þetta sé bara satt. Þarna vantar fjármagn, ekki að það sé einhver aðstaða eða annar rekstur sem er að fara einhverju offari eða eitthvað því um líkt. Það getur síðan verið satt annars staðar.

Það er alltaf vandinn hjá okkur hvernig við náum að greina þarna á milli. Stundum vantar fjármagn á einn stað en er þá of mikið fjármagn á öðrum stað? Það er einhver bóla í gangi. En við fáum einhvern veginn aldrei nægilega góðan aðgang að því að reka það ofan í þær stofnanir eða ráðuneyti eða elta uppi hvar er verið að eyða meira heldur en þarf í raun og veru að gera. Það er kannski aðalvandinn þegar allt kemur til alls.


Ræðumaður: Björn Leví Gunnarsson

Forseti. Nei, það er sko alls ekki þreytandi að hlusta á hv. þingmann. Þetta var prýðisgóð ræða, þakka þér kærlega fyrir. Það sem ég velti hins vegar aðeins fyrir mér er að í ræðum nokkurra þingmanna hérna er talað um mikinn útgjaldavöxt o.s.frv. Já, já, það eru miklu fleiri krónur sem fara í hin og þessi málefni en krónurnar eru líka verðlausari. Þessi blessaði gjaldmiðill okkar er eins og hann er, þannig að þó að við séum með miklu fleiri krónur í verga landsframleiðslu heldur en á árum áður þá eru þær verðminni og þannig færri. Ég kemst næst því að reyna að bera saman stöðu fyrri ára og ársins í ár eða næsta árs fyrir fjárlögin með því að bera saman hversu stór hluti hið opinbera eða ríkissjóður er af vergri landsframleiðslu.

Undanfarna þrjá áratugi hefur rétt tæplega 31% af vergri landsframleiðslu verið útgjöld ríkisins. Tekjur ríkisins hafa hins vegar verið 30,5%. Þarna munar næstum því hálfu prósenti á því sem ríkið hefur í tekjur og þeim útgjöldum sem eru. Þar af leiðandi hefur verið hallarekstur á ríkinu, samtals, en hlutfall útgjalda og tekna er í rauninni mjög svipað og það hefur verið áður, það er bara í kringum þennan þriðjung eða svo. Við sjáum helst muninn á ríkisstjórninni núna og áður á því að tekjur eru minna hlutfall af vergri landsframleiðslu heldur en þær voru áður, heldur en langtímameðaltalið. Það virðist því ekki vera eins og það sé endilega útgjaldavandamál miðað við fyrri ár heldur tekjuvandamál. Þau eru ekki að ná sömu tekjum af landsframleiðslu og fyrri ríkisstjórnir, sem er dálítið merkilegt.


Ræðumaður: Lenya Rún Taha Karim

Virðulegi forseti. Ég ætla ekki að gera forseta það að vera jafn lengi og ég var þegar við vorum að ræða fjárlögin í fyrra þannig að ég ætla að reyna að hafa þetta stutt og laggott og bara fara yfir helstu efni sem ég staldraði við. Til að byrja með setti ríkisstjórnin sér sjálfstætt landsmarkmið um 55% samdrátt í losun á beinni ábyrgð Íslands fyrir 2030 og kolefnishlutleysi og full orkuskipti eigi síðar en árið 2040 og m.a. að Ísland skuli verða óháð jarðefnaeldsneyti fyrst allra ríkja. Ástæðan fyrir því að ég nefni þetta er að þetta eru afar metnaðarfull markmið og þau eru ekki í samræmi við markmið og aðgerðaáætlanir t.d. Evrópusambandsins sem við fylgjum þegar kemur að þessum markmiðum en þar er miðað við árið 2050. Á Íslandi erum við heldur ekki með það í lögum hvað orkuskipti eru, við erum hvergi með aðgerðirnar lögfestar sem þarf til að ná fullum orkuskiptum og við vitum ekki einu sinni hvað full orkuskipti eru í skilningi laga og þar af leiðandi er ekki hægt að útfæra þær aðgerðir sem þarf til á skilvirkan og lögmætan hátt að einhverju leyti. Meðal þeirra spurninga sem maður spyr sig er: Eru full orkuskipti þá orkuskipti í samgöngum? Eru það orkuskipti í flugi líka? Eru það orkuskipti á sjó? Ef orkuskipti á sjó og í flugi eru tekin með í reikninginn, virðulegi forseti, þá getum við svo sannarlega gleymt því að ná þessum markmiðum.

Samt sem áður, þó að ríkisstjórnin hafi hlaupið á sig við gerð stjórnarsáttmálans með ótímabærum og vanfjármögnuðum markmiðum í umhverfis- og loftslagsmálum, verður þó að taka fram að ef eitthvert land á möguleika á því að ná þessum markmiðum þá er það auðvitað Ísland. Það sem er mikilvægast er að metnaðarfullum markmiðum þurfa að fylgja markvissar aðgerðir sem koma m.a. fram í formi fjárframlaga til þessara málaflokka. Í fjárlögum fyrir árið 2024 hækka fjárframlög til orkumála um 5,9 milljarða kr., sem er auðvitað fagnaðarefni, en í fjárlagafrumvarpinu er talað um, með leyfi forseta, „styrki til hreinorkuökutækja, átaksverkefni og til innviðauppbyggingar …“ og þetta er auðvitað gott og blessað en ég sakna þess vissulega að sjá bein framlög í almenningssamgöngur. Það er öllum alveg ljóst að sérstakir hvatar við kaup á hreinorkuökutækjum nýtast fyrst og fremst efri millistéttinni og gagnast lágtekjufólki lítið sem ekki neitt.

Í þessu samhengi langar mig einnig að benda á að aukin útgjöld ríkissjóðs megi m.a. rekja til stuðnings ríkissjóðs við orkuskiptin. En það kemur alveg þó nokkrum sinnum fram í fjárlagafrumvarpinu að umræddur stuðningur við orkuskiptin hefur flust af tekjuhliðinni yfir á gjaldahlið. Menn mega alveg spyrja sig hvort þessi stuðningur ríkissjóðs við orkuskiptin sé í raun bara aukabyrðar ríkissjóðs sem skila í ofanálag ekki tilætluðum árangri á sviði umhverfis- og loftslagsmála. Ég held að það sé nú alveg frekar ljóst að aðgerðir þessarar ríkisstjórnar til að stuðla að hröðum orkuskiptum eru nánast einvörðungu í formi rafmagnsbílavæðingar innan lands og lítil sem engin áhersla er lögð á bættar almenningssamgöngur sem eru knúnar af sjálfbæru eldsneyti sem myndu nýtast öllum.

Til að taka dæmi um hvert nágrannalönd okkar eru að fara þá samþykkti Evrópuþingið tilskipun fyrir sirka mánuði en með nýsamþykktri tilskipun Evrópuþingsins og ráðsins um breytingu á tilskipun 2018/2001, betur þekkt sem RED III, sem stendur fyrir, með leyfi forseta, „renewable energy directive“, var lögfest ákvæði sem aðildarríki eru skyldug til að taka upp og innleiða í landslög, var lögfest ákvæði þar sem aðildarríki eru skyldug til þess að styðja við framfarir á sviði orkutækni og þróun á sjálfbæru eldsneyti. Mér finnst þetta bara mjög góð aðgerð. Þetta er bara aðhaldið sem sum aðildarríki þurfa til að stuðla að þróun í málum sem varða umhverfis- og loftslagsmál.

Virðulegi forseti. Kannski fór það fram hjá mér við lestur þessa fjárlagafrumvarps en ég sá hvergi hvata né framlög til þess að stuðla að aukinni þekkingu á orkutækni og heldur ekki neitt um sjálfbært eldsneyti, hvort sem það er metan, lífeldsneyti eða rafeldsneyti og fleira. En enn og aftur, ég minni bara á markmiðin fyrir 2040 og hér fara ekki saman hljóð og mynd. Þessi ríkisstjórn þarf einfaldlega að gera betur ef þetta á að nást.

Hvað varðar kolefnishlutleysi, virðulegur forseti, þá eru 16 ár í að við verðum að athlægi á alþjóðavísu, en óskandi hefði verið að sjá útvíkkun gildissviðs kolefnisgjalds þannig að það nái yfir starfsemi sem fellur ekki þegar undir ETS-kerfið, viðskiptakerfi með losunarheimildir. Skilvirkar og árangursríkar aðgerðir sem bíta eru það sem þarf til að skila ætluðum árangri, enda virðist enginn hugsa sig tvisvar um þegar hækkaðir eru stýrivextir til að draga úr einkaneyslu almennings til að sporna við verðbólgunni. En þegar kemur að því að skattleggja mengandi stóriðju virðist enginn vilja taka að sér að hlutast til um réttindi og skyldur þeirra. Mig langar líka í þessu samhengi að nefna að við tölum gjarnan um gullhúðun evrópskra gerða sem við tökum upp í landsrétt en það skýtur skökku við að þegar kemur að innleiðingu regluverks sem stuðlar að auknum árangri á sviði umhverfis- og loftslagsmála þá virðumst við að reyna að forða okkur alfarið frá því.

Annar hlutur sem ég staldraði við var ógagnsæið í fjárlagafrumvarpinu. Til að nefna dæmi virðist stjórnsýsla umhverfismála vera að fá hærri fjárframlög en aðgerðirnar sjálfar sem þarf til að sporna við loftslagsvánni sem hér blasir við hvað varðar nánari tilgreiningu á helstu verkefnum hvers ráðuneytis fyrir sig. Ég er ekki að afmarka þessi atriði við umhverfis-, orku- og loftslagsráðuneytið, þetta á við um öll ráðuneytin. Þá er tekið fram að breyting á fjárveitingum til helstu verkefna hvers ráðuneytis fyrir sig sé innan ramma, bara innan ramma, ekkert meira en það. Ég spyr mig, virðulegi forseti, hvað þýðir innan ramma? Ég velti því bara fyrir mér hvernig hæstv. fjármála- og efnahagsráðherra ætlast til að við samþykkjum fjárlög fyrir næsta ár án þess að gera athugasemd við þetta og án þess að vita og vera kunnugt um hvert umrædd fjárveiting fer. Það eru ótal málaflokkar sem eru þegar fjársveltir og eiga hættu á að vera enn fjársveltari við samþykkt þessara fjárlaga fyrir árið 2024. Það virðist ekki vera ljóst hver þjónustuþörf hvers og eins málaflokks fyrir sig er og þar af leiðandi vantar upp á kostnaðarmatið á þeim verkefnum innan hvers málaflokks fyrir sig.

Þá vil ég koma inn á forgangsröðun verkefna. Aukin áhersla er lögð á forgangsröðun verkefna í hverjum málaflokki fyrir sig á sama tíma og gætt er hagsmuna og fjárhagsstöðu almennings þar sem við lifum á tímum stöðugrar verðbólgu. Með stöðugri verðbólgu á ég við að viðvera verðbólgunnar hefur verið bara nokkuð stöðug síðustu mánuði. Hún hefur ekki verið að fara neitt, hún er ekkert að lækka ef við erum að bera okkur saman við nágrannaríkin okkar, jafnvel frá byrjun þessa kjörtímabils. Staðan í efnahagsmálum hér á Íslandi hefur farið að íþyngja borgurum þessa lands og komandi kjarasamningaviðræður eru heldur ekki að bæta úr skák en útlit er fyrir að stjórnvöld og atvinnulífið muni setja á herðar launafólks til að sporna við verðbólgunni og biðla til þess að gæta hófs í kröfum í samningaviðræðunum. Það þykir mér verulega miður og ég vona að þessi spá mín verði ekki að veruleika.

Annað sem mig langaði að koma inn á, virðulegi forseti, og veldur mér áhyggjum eru fjárframlög næsta árs til eftirlitsstofnana, nánar tiltekið Samkeppniseftirlitsins. Helstu verkefni menningar- og viðskiptaráðuneytisins sem eru tilgreind í fjárlagafrumvarpinu kalla ekki á aðkomu Samkeppniseftirlitsins, enda myndi það fela í sér aukna fjárveitingu eða aukið fjárframlag til stofnunarinnar, sem þessi ríkisstjórn virðist vera afar treg við að framkvæma, því miður. Það er auðvitað nauðsynlegt að taka fram að eftirlit með virkri samkeppni og aðgerðir til að tryggja gagnsæi á samkeppnismarkaði skila sér í formi efnahagslegs ávinnings til samfélagsins og þetta er ekki í fyrsta skipti sem ég segi þetta hér í ræðustól Alþingis. Í skýrslu Samkeppniseftirlitsins frá 2008 kom fram að aðgerðir til að viðhalda og efla samkeppni stuðla hraðar að endurreisn atvinnulífsins í kjölfar efnahagsörðugleika. Þegar nágrannaríki okkar eru að grípa til aðgerða til að efla eftirlitsstofnanir erum við að láta eftirlitsstofnanir sæta aðhaldi hér á Íslandi. Með þessari þróun er hætta á að úrlausn mála vegna manneklu skili sér á þann veg að forgangsraða þurfi verkefnum sem eru með lögbundna tímafresti, líkt og samráðsmál, á kostnað annarra verkefna sem eru ekki með lögbundinn tímafrest en eru samt sem áður mjög alvarleg, líkt og misnotkun á markaðsráðandi stöðu sem hefur verulega íþyngjandi áhrif á aðra samkeppnisaðila og aðra markaðsaðila, sérstaklega í fákeppnisumhverfi sem skilgreinir marga ef ekki nánast alla lykilmarkaði hér á Íslandi. Ásamt þeim málum sem eftirlitið þarf að rannsaka þá hefur Samkeppniseftirlitið einnig heimild til að hefja mál að eigin frumkvæði, þ.e. frumkvæðisathugun, en með þessu aðhaldi sem eftirlitið þarf að sæta er útlit fyrir að það verði þrengt að getu Samkeppniseftirlitsins til að sinna því hlutverki og þar af leiðandi bara lögbundnu hlutverki sínu.

Virðulegur forseti. Gagnsæi á samkeppnismörkuðum sem er til komið af lögmætri og virkri samkeppni er eitthvað sem skilar sér margfalt til baka í samfélagið, ef ekki beint til ríkissjóðs í tilfelli sumra fyrirtækja sem eru einnig að einhverju leyti í eigu ríkisins. Við ættum svo sannarlega að standa vörð um það hér á Alþingi og ég vona að meiri hluti fjárlaganefndar taki mið af þessu.

Annað sem hefur verið mikið í brennidepli, alla vega síðan ég tók fyrst sæti á þingi, og hefur verið bara mörg síðustu ár, eru geðheilbrigðismálin, virðulegi forseti. Þetta er í þriðja skipti sem ég er að taka þátt í fjárlögum, ég hef ég tekið sæti á þingi á hverju einasta ári í fjárlögum síðan þetta kjörtímabil hófst, og á hverju ári hef ég komið hingað upp í pontu og bent á samþykkt þingsályktunartillögu Viðreisnar á síðasta kjörtímabili um niðurgreiðslu á sálfræðiþjónustu en líkt og öll önnur ár er ekki að finna aðgerðir til að fjármagna þessa tillögu. Það kemur væntanlega niður á þeim sem þurfa á þessari þjónustu að halda. Eins og ég sagði fyrr í ræðunni minni þurfa markvissar aðgerðir að fylgja metnaðarfullum markmiðum og þessar aðgerðir koma einmitt fram í formi fjárframlaga. Það gengur ekkert að samþykkja einhverja svona tillögu, veita fólki von um að það þurfi ekki að borga alla vega svona 60.000 kr. á mánuði, 40.000 ef það er heppið, fyrir það eitt að sækja sér aðstoð vegna andlegra veikinda og síðan bara taka það í burtu frá því og setja það aldrei í fjárlögin.

Virðulegi forseti. Ég er komin aðeins út af sporinu, fyrirgefðu. Í október kom út skýrsla út frá greiningu á gögnum Píeta samtakanna, en niðurstöður þessarar rannsóknar voru sláandi. Ég ætla ekki að fara út í smáatriði enda fengu allir þingmenn og ráðherrar boð á kynningu Píeta samtakanna, en ég saknaði þess að sjá marga þar. Hins vegar vil ég benda á að fyrirbyggjandi aðgerðir og forvarnir sem krefjast einnig fjármagns hafa auðvitað mjög mikil áhrif og eru vænlegar til vinnings þegar kemur að því að sporna við sjálfsvígum hérlendis en það krefst einnig fjármagns. Þessar fyrirbyggjandi aðgerðir til að stuðla að betri andlegri heilsu fólks og mögulega sporna við þessari þróun sem er að eiga sér stað á vinnumarkaði þar sem sífellt fleiri eru að lenda í kulnunarástandi — sífellt fleiri eru að hætta vegna andlegra veikinda, hætta að vinna vegna andlegra veikinda eða eru að hætta í námi — munu auðvitað skila sér margfalt til baka í samfélagið þar sem þessi verðmætasköpun sem sumir flokkar tala svo mikið um er auðvitað bara fyrst og fremst fólkið. Fólkið er að skapa þessi verðmæti og þar af leiðandi er fólkið þessi verðmæti. Þetta er eitthvað sem við þurfum að varðveita og þetta er eitthvað sem ég hefði svo viljað sjá í fjárlögum þessa árs en auðvitað er það ekki til staðar.

Síðasti punkturinn minn er fangelsin. Ég þarf ekkert að benda á skýrsluna sem kom út í síðustu viku en staða fangelsanna hefur verið frekar döpur síðustu ár og það hefur ekkert verið farið leynt með það. Margir flokkar og líka þau yfirvöld sem sjá um rekstur þessara fangelsa hafa margoft bent á þessa stöðu sem blasir við í fangelsunum og kemur niður á föngunum og meðferðinni þeirra. Hún er bara virkilega óviðunandi. Í kjördæmavikunni í október síðastliðnum heimsótti ég Litla-Hraun og það var svo rosalega margt þarna sem lét mig hugsa um hvað við sem þingmenn gætum gert hér á Alþingi. Aðstaðan var t.d. óviðunandi og það virðist öllum vera alveg sama. Það virðist enginn vera að forgangsraða heilsu og aðstöðu fanga til að stuðla að betrunarmeðferð af því að ívilnanir og hvatar vegna kaupa á hreinorkuökutækjum  vega greinilega meira.

Ég hugsa líka til þess hvað einmitt fyrirbyggjandi aðferðir með styrkingu félagslegra kerfa, forvörnum, sálfræðiaðstoð frá unga aldri, ekki endilega regluleg sálfræðiaðstoð en bara aðgengi að sálfræðiþjónustu, og fleiri þættir myndu skila sér ótrúlega vel og mögulega minnka endurkomutíðni fanganna. Endurkomutíðni fanga er miklu hærri en við viljum gera okkur grein fyrir og áttum okkur hreinlega á. Kannski er hluti af ástæðunni það að betrunarmeðferðin sem fangar fá í fangelsum er ekki betrunarmeðferð. Þetta er alfarið refsing, þetta er einangrun. Þetta er afleiðing fjársveltis og manneklu. Við gleymum mjög oft að fangelsisvist á að stuðla að betrun fanga og gera þeim kleift að gerast þátttakendur í samfélaginu aftur. En þegar efling fangelsa á hátt sem stuðlar að betrun afbrotamanna lendir svo langt niðri í forgangsröðun ríkisstjórnarinnar þá neyðast fangelsin bara til að gera það besta úr því sem þau hafa, því að það eru allir vissulega að reyna sitt besta og það eru allir að reyna að veita þessu fólki sem besta þjónustu og stuðla að betrun en þetta þarf að koma frá ríkisstjórninni líka. Þetta þarf líka að koma í formi fjárframlaga af því að eins leiðinlegt og það er að segja það þá er bara ekki hægt að gera neitt ef þú ert ekki með pening. Stofnanir eru gjörsamlega geldar ef þær fá ekki peninga. Þetta er bara eitthvað sem ég vona að hæstv. fjármála- og efnahagsráðherra hafi í huga við gerð næsta fjárlagafrumvarps. Kannski á næsta ári, hver veit?

Til að ljúka þessu þá vil ég bara benda á að við erum þegar einangruð þjóð, við erum lengst úti á Atlantshafinu. Við erum ekki með neina tengingu við önnur lönd. Við þurfum að ferðast á milli með flugi, sem kostar mjög mikið miðað við önnur Evrópuríki, til annarra Evrópuríkja og bara persónuleiki Íslendinga og annarra norrænna ríkja er bara svolítið einangraður. Við erum ekki með þetta, með leyfi forseta, „sense of community“. Það vantar upp á þetta og orsakasamhengi milli félagslegrar einangrunar og andlegra veikinda er auðvitað bara rosalega mikið. Þess vegna nefndi ég auðvitað fyrirbyggjandi aðgerðir á borð við styrkingu félagslegra kerfa, eflingu forvarnastarfs, bætta sálfræðiþjónustu á grunnskólastigi þar sem allir nemendur eiga greiðan aðgang að sálfræðingi og betra aðgengi að sálfræðingum á háskólastigi. Ég er ekki viss hvað það starfa margir sálfræðingar í HÍ núna en þegar ég var í stúdentaráði störfuðu tveir sálfræðingar í HÍ og þau voru ekki í fullri vinnu þar. Við getum líka nefnt ofgreiningar á börnum sem kannski eru ekki með þessa greiningu. Kannski þurfa þau einfaldlega bara meira félagslegt utanumhald, aðeins meiri félagslegan stuðning. Þetta er að sjálfsögðu miklu auðveldar sagt en gert en bara til að byrja með hefðum við getað tekið á þessu núna í fjárlögum.

Annað skref til þess að líta fram á veg og nýta til þess að grípa til þessara aðgerða er í kjarasamningaviðræðum eftir áramót. Við getum hugað að þessum atriðum þar, t.d. í formi þess að stytta vinnuvikuna á þann hátt að foreldrar komist heim til barnanna sinna og nái að verja tíma með þeim og haga kjarasamningum á hátt sem stuðlar að fjölskylduvænum vinnustað, virðulegi forseti. Þetta eru bara nokkur atriði sem ég sakna þess að sjá í fjárlagafrumvarpi fyrir árið 2024. Ég var með marga fleiri punkta en, virðulegi forseti, ég er orðin svolítið þreytt. Ég ætla bara að hleypa næstu þingmönnum að.


Ræðumaður: Björn Leví Gunnarsson

Forseti. Já, það er alveg hárrétt, tölurnar segja þetta nákvæmlega: Á kjörtímabilinu 2013–2016 tók ríkið inn meiri tekjur miðað við landsframleiðslu en ríkisstjórnin gerir núna. Þar liggur í rauninni munurinn á hallanum þegar allt kemur til alls. Ef ríkið tæki inn meiri tekjur þá væri ríkið ekki í mínus því að útgjöldin eru mjög svipuð, rétt rúmlega 30% af vergri landsframleiðslu, bæði á kjörtímabilinu 2013–2016 og á þessu kjörtímabili, fyrir utan náttúrlega Covid-ruglið sem við höfum farið í gegnum. Það eiga t.d. að vera 30,8% útgjöld á þessu ári og þau voru árið 2014 30,8%, alveg nákvæmlega eins. Þannig að við erum með sömu útgjöld sem hlutfall af vergri landsframleiðslu í dag og 2014 en við erum með mun minni tekjur. Merkilegt.


Ræðumaður: Björn Leví Gunnarsson

Frú forseti. Ég hef voðalega gaman af tölum og hv. þingmaður talaði hérna mikið um eyðslusemi ríkisstjórnarinnar og skattpíningu hennar og annað. Við vitum öll hvernig krónan virkar og verðbólgan, þ.e. krónur í dag eru ekkert sömu krónur og voru t.d. 2014. Það segir ekkert mikið að landsframleiðslan árið 2014 hafi verið 2.000 milljarðar en sé núna 4.500 milljarðar því það eru ekki sömu krónurnar þarna á bak við, þótt talan sé vissulega hærri o.s.frv. Stundum hjálpar því að skoða hlutfall af landsframleiðslu, hversu stórt ríkið er með tilliti til landsframleiðslu. Það er ákveðinn samanburður á því hversu margir bjuggu hérna þá og núna og við reynum að fá sömu útkomu miðað við þetta hlutfall, hversu stórt ríkið er af landsframleiðslunni í heild sinni.

Árið 2014 voru útgjöld ríkisins 30,8% af landsframleiðslu og tekjurnar voru 33%, sem sagt 33% af vergri landsframleiðslu tók ríkið til sín í formi tekna. 2018/2019 eru gjöldin 27,4% og 26,8%, sem sagt lægri en þau voru 2014, og tekjurnar voru 29,1% og 27,4%, lægri en 2014. Þetta er ekkert einsdæmi. Árið 2015 fóru 28,8% í útgjöld og 29,7%, svipað og var 2018/2019. Árið 2016 er síðan mjög skrýtið ár, þegar leiðréttingin var, en þá fóru 34,6% í útgjöld og 46,3% í tekjur, enda mjög skrýtið ár  og kannski ekki alveg viðmiðunarhæft. En ég sé í rauninni ekki muninn á tekjum og gjöldum hlutfallslega miðað við landsframleiðsluna á kjörtímabilinu sem hv. þingmaður var að vitna til sem forsætisráðherra og þeim hlutföllum sem nú eru í gangi.


Ræðumaður: Björn Leví Gunnarsson

Forseti. Mér finnst það dálítið áhugavert að flokkur sem berst fyrir skatta- og skerðingarlausri lágmarksframfærslu sé á móti persónuafslætti því að skattkerfið er stillt þannig að það eru skattþrep og eftir því sem fólk kemst í hærra skattþrep — það má alveg líta á það sem svo að það sé þar í rauninni til þess að núlla út áhrif persónuafsláttarins, þótt hann sé þarna. Það er bara einfaldara að hafa þetta flatt í framfærslunni. Þau sem eru með hærri tekjur borga líka hærri skatt sem núllar þá út grunnframfærsluna. Persónuafsláttur sem slíkur er í rauninni ákveðin tegund borgaralauna, bara með þessu eina skilyrði að þú sért með tekjur. Ef þú fjarlægir það skilyrði þá ertu í rauninni kominn með borgaralaun hvað það varðar. Það er nefnilega áhugavert að skoða tilfærslukerfi eins og þau eru núna. Eins og ég sagði áðan þá eru um 48.000 einstaklingar undir þessum mörkum. Án barna- og húsnæðisbóta eru þeir 55.000. Það eru ekki nema um 7.000 sem barna- og húsnæðisbæturnar bjarga úr fátækt. Ég held að það sé einmitt vegna þessa skerðingarhrings þegar allt kemur til alls. Við þorum ekki að taka skrefið einhvern veginn af hræðslu við að það kosti svo mikið. En að hluta til áttum við okkur ekki á afleiddum kostnaði, samfélagslegum kostnaði sem við erum að borga út af því að við þorum ekki að taka skrefið og fjárfesta í því að losa samfélagið úr fátækt.


Ræðumaður: Björn Leví Gunnarsson

Forseti. Nýlega kom út skýrsla forsætisráðherra um fátækt og áætlaðan samfélagslegan kostnað vegna hennar þar sem kemur fram að rúmlega 47.000 manns, næstum því 48.000 manns, mælast undir fátæktarmörkum, lágmarksframfærslu. 47.795 einstaklingar árið 2020, þar af 9.400 börn. Það er talið að það þyrfti um 72 milljarða kr. til þess að ná sjálfbærniviðmiðinu um enga fátækt. 72 milljarðar kr. Á sama tíma er talið að samfélagslegur kostnaður samfélagsins vegna fátæktar sé á bilinu 31–92 milljarðar sem þýðir, miðað við svona ýktasta mat, að það er ódýrara að koma fólki úr fátækt  en sem nemur samfélagslegum kostnaði, þó að líkurnar á því séu hins vegar ekki endilega miklar því að líklega er það einhvers staðar á miðju bilinu, í kringum 50 milljarðar eða eitthvað því um líkt, þá er eilítið dýrara að koma fólki úr fátækt heldur en samfélagslegur kostnaður er. En ekkert rosalega mikið meira því að afleiðingar fátæktar eru svo miklu meiri persónulega fyrir fólk og börn þess sem eru líklegri til þess að lenda einnig í fátækt eða ýmsu öðru o.s.frv., eru fórnarlömb þessa „kostnaðar“, innan risastórra gæsalappa.  Mig langaði að velta því upp með hv. þingmanni hvort hann hafi skoðað tillögur Pírata um borgaralaun til þess mögulega að leysa fátæktarvandann.


Ræðumaður: Gísli Rafn Ólafsson

Virðulegur forseti. Nú standa yfir umræður um það lagafrumvarp sem hefur hvað mest áhrif á líf fólks hér á landi, fjárlagafrumvarpið fyrir næsta ár. Það ætti engum að koma á óvart að mælendaskrá fyrir þetta frumvarp er þéttsetin og sitt sýnist hverjum. Fyrir hinn almenna borgara og sum okkar sem á Alþingi sitjum er þetta frumvarp, sem er einar 370 síður, eins og latína og erfitt að skilja það sem þarna er lagt fram. Fyrir þingmann eins og mig sem er á mínu fyrsta kjörtímabili var mikill fengur að hafa fjárlaganörd með mér í flokki, hv. þm. Björn Leví Gunnarsson, en eftir hans löngu setu hér á þingi, og hann var nær alltaf fulltrúi Pírata í hv. fjárlaganefnd, hefur hann ansi góða innsýn inn í það hvernig þetta flókna frumvarp virkar.

Við fyrstu sýn gæti maður haldið að frumvarpið gengi aðallega út á það að deila út fjármagni til hinna og þessara sviða og aðalumræðurnar séu um það hvort styrkja eigi náttúruminjasafn í þessu þorpi eða byggðasafn í hinu næsta. Sannleikurinn er hins vegar sá að undirliggjandi eru í raun mun dýpri ákvarðanir sem hafa djúpstæð áhrif á það hvers konar samfélagi við búum í. Þetta á sérstaklega við um það hvers konar hagstjórn við viljum iðka hér á landi. Þegar kemur að hagstjórn þá er mikilvægt að hafa í huga að það eru til margar kenningar og aðferðafræði, sumt er gott og annað ekki eins gott. Það er líka mikilvægt að átta sig á því að mismunandi hagstjórn getur komið sér vel eða illa fyrir mismunandi hópa þjóðfélagsins. Sumar eru byggðar á því að láta markaðinn ráða öllu á meðan aðrar reyna að jafna ábyrgðina og áhrifin á mismunandi þjóðfélagshópa.

Það er líka vert að hafa í huga að það eru engar töfralausnir til þegar kemur að því að tækla það ástand sem við lifum við núna þar sem vextir og verðbólga eru há. Við tökum ekki upp evru á morgun og allt verður miklu betra. Til að tækla svona ástand þurfum við samhent átak, ekki bara á einu sviði heldur öllum. Að sama skapi er varhugavert að festast í eldgömlum kreddum úr hagfræðinni eins og að alls ekki megi hækka skatta og aðalatriðið sé að skera niður báknið. Stundum þurfum við nefnilega að fjárfesta til skamms tíma til að spara til lengri tíma. Stundum þurfum við líka að jafna byrðina með því að fá þá sem þéna nóg til þess að styðja við þá launalægstu sem verða hvað verst úti í hávaxta- og háverðbólguumhverfi.

Þegar rýnt er í fjárlagafrumvarpið sjálft og hin ýmsu nefndarálit sem því fylgja er áhugavert að sjá þá nálgun sem mismunandi flokkar horfa til þegar kemur að hagstjórninni. Það væri ansi athyglisvert að sjá þá útkomu sem yrði ef breytingartillögur allra flokka yrðu samþykktar. Það er alls ekki svo víst að útkoman yrði eitthvað verri fyrir almenning en sú sem kemur í raun upp úr kafinu í lok næsta árs þegar áföll og sértækar aðgerðir hafa leitt til margvíslegra ófyrirséðra fjárútláta. En kannski er það meira verkefni fyrir einhvern í doktorsnámi í hagfræði.

Það er hins vegar athyglisvert að rýna dýpra í frumvarpið og nefndarálitin og sjá hinar mismunandi áherslur. Þar eru flokkarnir mjög oft að tala til sinna kjósenda með aðgerðum sem þeir telja að samrýmist opinberum stefnum sínum. Sjálfstæðisflokkurinn vill sýna fram á stöðugleika sem í raun þýðir að skattar séu ekki hækkaðir á þá ríku og að báknið sé skorið niður. Framsókn vill tryggja að bændastéttin lifi af. Flokkur fólksins vill bæta kjör öryrkja og aldraðra. Samfylkingin vill tryggja jöfnuð og við Píratar viljum bjarga umhverfinu með grænum hvötum. Inni á milli í tillögum allra flokka er að finna góðar hugmyndir um það hvernig við sem þjóð getum haldið áfram að blómstra á sama tíma og við tryggjum að enginn sé skilinn út undan og að umhverfið líði ekki fyrir vöxt samfélagsins.

Vandamálið er hins vegar það að þegar kemur að hagstjórninni þá virðist það vera ómögulegt fyrir okkur stjórnmálamenn að hlusta á hvert annað og þeim mun síður að viðurkenna að einhver annar en við sjálf geti komið með góðar hugmyndir. Eru hugmyndir Samfylkingarinnar um hvernig nýta megi vaxta- og barnabætur í auknum mæli til að styðja við bakið á barnafjölskyldum og ungu fólki lausn sem vert væri að skoða til hlítar? Eflaust. En fyrst sú hugmynd kom frá Samfylkingunni þá er enginn séns að það sé farið í grandskoðun á henni og þeim mun síður að ríkisstjórnin taki hana upp á sína eigin arma. Eru allir þeir öryrkjar og ellilífeyrisþegar sem daglega hafa samband við hv. þm. Ingu Sæland bara einhverjir vælukjóar eða er fullt af götum í núverandi kerfi sem þarf að laga? Já, ég er nokkuð viss um að það er fullt af hlutum sem betur mættu fara en því miður, fyrst ábendingarnar koma í gegnum rangan aðila, er ekkert hlustað á þær.

Ég gæti haldið áfram að tala um ábendingar okkar Pírata um þörf á frekari grænum hvötum en ég held að þið séuð kannski farin að átta ykkur á því að eins og staðan er á Alþingi í dag þá er ekki hlustað á góðar hugmyndir, einfaldlega af því að þær koma ekki frá þeim sem eru við völd.

Ég er kannski svona einfaldur í hugsun að ég trúi því að allir geti komið með góðar hugmyndir og að með því að hlusta á hvert annað gætum við komið með betri lausnir til handa því samfélagi sem við búum í. Við höfum dæmi úr sögunni, t.d. þegar nýsköpunarstjórnin fræga var stofnuð. Þar voru leiðtogar sem voru tilbúnir að hlusta á ólík sjónarmið og finna hinn gullna meðalveg sem leiddi til þess að við Íslendingar hættum að vera þróunarland og urðum ein af ríkustu þjóðum heims í dag. Við þurfum einnig að muna að það samfélag og það umhverfi sem við lifum við í dag er gjörólíkt því sem við höfum lifað við undanfarna áratugi. Okkur fjölgar mjög ört, ekki vegna þess að við séum duglegri að búa til börn heldur vegna þess að landamæri, a.m.k. innan Evrópu, heyra nú sögunni til og íbúar á EES-svæðinu geta á auðveldan hátt flust hingað til lands til að vinna, sem betur fer, því að á síðustu tíu árum höfum við upplifað ótrúlegan vöxt þegar kemur að komu ferðamanna hingað til lands. Hingað koma nú fimm sinnum fleiri ferðamenn á hverju ári en íbúar þessa lands. Sú þróun hefur tryggt okkur Íslendingum hagvöxt ár eftir ár en á sama tíma kallar það á breytingu. Hvar værum við án allra þessara útlendinga sem koma hingað til lands til að vinna? Við gætum svo sannarlega ekki sinnt öllum þessum ferðamönnum ef þeir hefðu ekki valið að koma hingað.

Við lifum líka í samfélagi þar sem fólk lifir lengur en það gerði fyrir örfáum áratugum. Það þýðir einnig að aldursdreifing breytist og kostnaðurinn við að sinna fólki eftir að það hættir að vinna eykst. Við erum með heilbrigðiskerfi sem nú þarf að vera tilbúið að þjónusta ekki bara íbúa þessa lands heldur líka alla þá ferðamenn sem veikjast eða slasast. Við erum með skólakerfi sem nú þarf að takast á við þá áskorun að 20% nemenda tala ekki íslensku sem sitt móðurmál. Við erum með skattkerfi sem er að mestu leyti byggt upp miðað við að fólk sé starfsmenn fyrirtækja á meðan raunin er að stærri og stærri hópur fær sínar tekjur skattlagðar í gegnum mun lægri fjármagnstekjuskatt.

Já, við þurfum að aðlaga okkar samfélag og okkar hagkerfi að breyttum tímum. Við þurfum að hætta að lifa í fortíðinni og takast á við fjölbreytileikann sem samfélagið okkar stendur frammi fyrir. Þar þýðir ekkert að vera með íhaldssemi og trúa því að fyrst við höfum alltaf gert hlutina á einn veg þá þýði það að slík leið muni ávallt virka í framtíðinni. Það er kominn tími til þess að við tökum hagkerfið okkar til gagngerrar endurskoðunar, að við sameinumst um lausnir sem tryggja möguleika okkar til þess að takast á við áskoranir framtíðarinnar, hagkerfi þar sem tækifærin eru ekki heft en á sama tíma er öryggisnet sem tryggir öllum grundvallarlífsviðurværi. Ef við hlustuðum á hvert annað og nýttum okkur þau gögn sem til eru þá er ég viss um að hægt væri að koma hér á velferðarsamfélagi þar sem nýsköpun og framtakssemi er verðlaunuð.

Eitt stærsta verkefni næsta árs er að ráða niðurlögum á verðbólgunni og tryggja að hér sé lægra vaxtastig. Það næst ekki með gífuryrðum úr þessum ræðustól eða með keppni um hverjir skrifa fleiri greinar í fjölmiðla eða fá flest læk á samfélagsmiðlum við skammir eða faguryrði um eigin hugmyndir. Ef við virkilega viljum ráðast á verðbólgudrauginn þá þurfum við samstillt átak. Við þurfum að fá sameiginlegan skilning á því hvað það er sem heldur í raun uppi verðbólgunni. Þar þurfum við að hafa opinn aðgang að öllum þeim gögnum sem fyrir liggja. Síðan þurfum við að skoða hvern áhrifaþátt fyrir sig og ná saman um aðgerðir til að lækka hana, bæði aðgerðir sem hægt er að fara í strax en líka aðgerðir til lengri tíma. Einhverjar aðgerðir hafa neikvæð áhrif á hópa samfélagsins og þá þurfum við að finna leiðir til þess að draga úr þeim áhrifum hjá þeim sem líða hvað mest fyrir þær. Á sama máta eru aðrir í samfélaginu sem eru með breiðari bök og geta þannig tekið á sig meiri byrði í þessu samstillta átaki við að lækka vexti og verðbólgu.

Áhrif gjaldahækkana hjá ríki og sveitarfélögum spila þarna inn í og er þá nauðsynlegt að finna leiðir til þess að afla fjár á annan máta frá þeim sem eru aflögufærir. Já, þarna þarf kannski að skoða hluti eins og að hækka skatta á fjármagnstekjur eða að hækka auðlindagjöld. En það er mikilvægt að við sláum ekki allar hugmyndir sem þetta snerta út af borðinu einfaldlega af því að þær samrýmast ekki stefnu sem miðast við góðæristímabil.

Við þurfum einnig að finna leiðir til að hagræða í rekstri ríkisins en eins og öll okkar sem höfum verið í rekstri þekkjum þá þýðir ekki að fara bara í flatan niðurskurð. Við sjáum það einna best innan heilbrigðisþjónustunnar þar sem niðurskurður í legurýmum og hjúkrunarheimilum orsakar það að bráðamóttakan yfirfyllist af fólki sem ekki er hægt að útskrifa annað. Dagurinn á bráðamóttöku kostar fimm til tíu sinnum meira en dagurinn á legudeild og þannig hleðst einfaldlega upp vandinn. Aðgerð sem átti að spara leiddi í raun til miklu hærri útgjalda. Í staðinn fyrir þetta þurfum við að fara í betur hugsaðan niðurskurð þar sem hann á við og einnig þurfum við stundum að fara í fjárfestingar til skemmri tíma sem munu leiða til sparnaðar og hagræðingar til lengri tíma. Aftur er þetta eitthvað sem við sem höfum verið í rekstri þekkjum vel. Skammtímafjárfesting skilar oft margföldum sparnaði til framtíðar. Hættum því að fara af stað með hinn bitlausa niðurskurðarhníf og förum frekar í gagngera vinnu við að umbylta og spara til framtíðar.

Áður en ég lýk máli mínu langar mig að nefna þrjú atriði sem ég tók eftir við skoðun á frumvarpinu með núverandi breytingartillögum meiri hlutans sem ég reikna með að verði samþykktar hér seinna í vikunni. Í fyrsta lagi hefst nefndarálit meiri hlutans á því að fjalla um óvissuna vegna jarðhræringa á Reykjanesskaga og síðan er fjallað um að mikilvægt sé að fara í mótvægisaðgerðir og stórauka áherslu á forvarnir þegar kemur að náttúruvá. Öllu þessu er ég hjartanlega sammála en því miður virðist alveg skorta á að meiri hlutinn sé að setja sérstakt fjármagn í að byggja upp áfallaþol samfélagsins til lengri tíma. Það er von mín að þarna sé hægt að bæta úr enda nokkuð fyrirséð að við sem þjóð þurfum á næstunni ekki einungis að eiga við aukna eldvirkni á Reykjanesskaga heldur einnig takast á við auknar afleiðingar loftslagsbreytinga.

Í öðru lagi tel ég að það fjármagn sem ætlað er til Úkraínu á næsta ári sé verulega vanmetið. Jafnvel þó að stríðinu ljúki á morgun er mikið uppbyggingarstarf fram undan og við Íslendingar komumst ekki hjá því að taka virkan þátt í slíku. Að sama skapi er ekkert fjármagn eyrnamerkt í að takast á við afleiðingar hinna skelfilegu átaka í Miðausturlöndum en þar þurfum við Íslendingar einnig að leggja okkar af mörkum.

Í þriðja lagi er sorglegt að sjá að stuðningur ríkisins við starf Samtakanna '78 er smánarlega lítill á tímum þar sem verulegt bakslag hefur orðið í réttindabaráttu hinsegin og kynsegin fólks. Sem sú þjóð sem hefur stigið hvað lengst í þessari baráttu er mikilvægt að við stöndum þétt við bakið á þeim sem finna hvað mest fyrir þessu bakslagi. Samtökin '78 reka ótrúlega mikilvæga og öfluga ráðgjafarþjónustu sem ásóknin hefur stórlega aukist í eftir að bakslagið reið yfir. Þar hefði ég viljað sjá stjórnvöld taka mun virkari þátt. Ég treysti á það að stjórnarþingmenn sýni stuðning sinn í verki þegar kemur að þessari baráttu.

Nýlega urðu lyklaskipti í fjármálaráðuneytinu en flest af því sem hér er rætt var þegar meitlað í stein þegar nýr ráðherra tók við lyklunum. Hæstv. núverandi fjármála- og efnahagsmálaráðherra hefur sýnt það í fyrra starfi sínu sem utanríkisráðherra að hún er tilbúin til að starfa þvert á flokka þegar kemur að krísum eins og t.d. innrás Rússa í Úkraínu. Ég skora því á hæstv. fjármála- og efnahagsráðherra að sýna sama samstarfsvilja þegar kemur að því að takast á við þá efnahagskrísu sem við stöndum frammi fyrir, að vera tilbúinn til að hlusta á hugmyndir annarra flokka, að vera tilbúinn til að aðlagast breyttum tímum og að finna hinn gullna meðalveg sem tryggir betra samfélag fyrir alla.


Ræðumaður: Björn Leví Gunnarsson

Forseti. Eftirfylgni með framkvæmd fjárlaga er tvímælalaust eitthvað sem við þurfum að gera miklu, miklu meira af. Bara í alvörunni, með fullri virðingu fyrir öllum þeim gestum sem koma sem umsagnaraðilar fyrir nefndina þá er tíma nefndarinnar í alvörunni illa varið í þá fundi. Ég segi það af því að umsagnirnar eiga að standa fyrir sínu. Það á ekki að þurfa að koma og segja þær augliti til auglitis við þingmenn þegar hægt er að lesa þær.

En auðvitað er það þannig að það er ekki hægt að gera nákvæmar áætlanir um allt,  áætlanir bregðast og aðstæður breytast og ýmislegt svoleiðis. Þetta er einmitt afsökunin sem ég hef heyrt fyrir því að það sé ekki hægt að gera áætlanir, bara ekki hægt að gera nákvæmar áætlanir. En það er enginn að biðja um svo nákvæmar áætlanir, það er vandinn. Við erum að biðja um svona u.þ.b. einhvers staðar í grennd við það hvað kostar að byggja t.d. spítala. Og þó að það muni 10–20% til eða frá, svo lengi sem það er ekki viðvarandi vanmat yfir allt, að öll verkefni séu vanmetin heldur er það  í raun og veru frávik frá meðaltalinu en kostnaðaráætlanirnar  og ábatagreiningar eru  almennt séð réttar þó að einstaka verkefni séu annaðhvort yfir eða undir; ef meðaltalið helst rétt og heildarkostnaðurinn helst nokkurn veginn réttur þá erum við bara í góðum málum. En ef framkvæmdarvaldið neitar einfaldlega að framfylgja lögum um opinber fjármál og neitar að gera kostnaðaráætlanirnar  þá verðum við alla vega aldrei betri í því. Mér finnst áhugavert að framkvæmdarvaldið    geti bara komist upp með að fylgja ekki lögunum, í alvörunni.  Það eru engin refsiákvæði við því, að sjálfsögðu ekki, en einhver hlýtur samt að bera    alla vega pólitíska ábyrgð.


Ræðumaður: Björn Leví Gunnarsson

Forseti. Það er áhugaverð umræðan sem hv. þingmaður hefur tekið um  fjármálaáætlunina og lengri og betri áætlun. Ég hef verið fylgismaður þess að alla vega byrja á að fara eftir lögum um opinber fjármál. Það væri fyrsta skrefið, svona lágmark. Það er tiltölulega tilgangslaust að vera með sex, sjö, átta, níu, tíu ára áætlun ef það er síðan hvort eð er ekki farið eftir henni eins og lög kveða á um. Lög um opinber fjármál eru mjög skýr um það að það á að vera stefnumótun stjórnvalda sem á að vera byggð á valkostagreiningu, alvörugreiningu, til að sýna hvað er í boði til að ná  hverju markmiði fyrir sig. Þá sjáum við hvernig stjórnvöld velja einn kost umfram annan. Síðan á að kostnaðar- og ábatagreina alla valkostina til að við sjáum af hverju einn ábati eða kostnaður er valinn umfram annan. Og svo í heild sinni þegar það er búið að velja alla valmöguleikana fyrir öll möguleg markmið stjórnarinnar, sem vill gera betur á öllum sviðum, hvernig er síðan forgangsröðun háttað, því að ekki höfum við endalausan pening? Þá skiptir máli að þegar búið er að segja: Heyrðu, þá höfum við bara þetta mikinn pening, hvar í forgangsröðuninni við hættum  þá að segja: Heyrðu, við náum þessu ekki núna, við verðum að gera  þetta næst. Á meðan þetta vantar þá veit ég ekki af hverju við ættum endilega að vera gera lengri áætlun. Byrjum alla vega  á lágmarkinu.


Ræðumaður: Björn Leví Gunnarsson

Forseti. Eitt gott dæmi um þetta er jólabónusinn sem er búinn að vera árlegur núna nokkur jól í röð fyrir öryrkja. Það var 2020 eða eitthvað svoleiðis, eða 2019, 2020, sem hann var fyrst. Þá var greidd út fjárhæð, eingreiðsla sem skerti ekki örorkubætur til allra öryrkja og kölluð jólabónus. En vandinn var sá að sú upphæð var peningur sem var þegar búið að lofa öryrkjum í kerfisbreytingar sem tókst ekki að gera þannig að eftir árið var afgangur af þessum lofuðu 4 milljörðum sem voru — 2,2 af þeim milljörðum fóru í lækkun krónu á móti krónu og ekki náðist að ráðstafa afgangnum og þá var hann gefinn í jólabónus einhvern veginn eins og það væri rosalega mikil gjöf. Það var þegar búið að lofa þessum pening.

Svo viðhélst  þetta og þá var aftur gefinn jólabónus árið eftir og árið eftir o.s.frv. og í fyrra þá spurði ég við gerð fjárlaga  um þennan jólabónus sem er verið að veita aftur núna: Á að veita jólabónus á næsta ári? Það var ekki gert ráð fyrir honum í fjárlögum, hann var að koma núna  aukalega í fjáraukalögum og það er ekki verið að gera ráð fyrir honum á næsta ári. Þrátt fyrir að við séum að glíma við fjárlög 2024 núna er ekki gert ráð fyrir jólabónus þá. Á það síðan að birtast bara allt í einu upp á von og óvon    næsta desember? Það eru svona atriði sem gera kerfið   þannig að það virkar ekki. Þess vegna finnst mér ekki hægt að segja bara að það sé ekki hægt að gera kerfi sem virkar því að það eru líka atriði í því sem eru einfaldlega   svo gölluð að þau skemma það. Endalausar skerðingar fram og til baka, sem er fátæktargildra fyrir fólk; ef það reynir að gera eitthvað, gera eitthvað aðeins meira þá er því bara refsað. Þannig að kannski þurfum við að hugsa einmitt aðeins öðruvísi  og reyna að hanna kerfi sem virkar. Það er hægt, veit ég.


Ræðumaður: Björn Leví Gunnarsson

Forseti. Hv. þingmaður kom einnig inn á velferðarkerfið og að við vildum gera vel við alla og fyrir alla og ég hef svo sem ekki orðið var við annað en að það sé almennt séð vilji til þess. En einhverra hluta vegna gerist það síðan ekki því að eins og kom fram í skýrslunni sem var birt bara núna í dag  þá ná 75% fatlaðs fólks illa endum saman, þriðjungur býr við fátækt. Getum við við þær aðstæður sagt að við séum með gott velferðarkerfi? Hvert er viðmiðið við gott velferðarkerfi? Er það að það sé einhver fátækt, lítil fátækt, smá fátækt, engin fátækt? Hvar setjum við alþingismenn mörkin, sem vinnum bara samkvæmt stjórnarskrá, eftir sannfæringu okkar,  þegar við segjum: Við viljum gera vel fyrir alla? En samt er svo auðvelt að benda á, ekki bara suma heldur þó nokkuð marga sem má held ég með sanni segja að hafa það ekkert rosalega gott. Fátækt barna hefur aukist samkvæmt endurtekinni greiningu Barnaheilla frá  6.000 upp í 10.000 í síðustu mælingu. Og eins mikið og við viljum kannski gera þá segja tölurnar okkur það ekki. Það er alltaf verið að reyna að benda á meðalútkomuna, meðalmanninn og hann hefur það kannski ágætt á Íslandi, en fyrir neðan meðalmanninn er  helmingur þjóðarinnar með lægri framfærslu og fyrir ofan hann er helmingur þjóðarinnar með hærri framfærslu. Við þurfum kannski að spyrja okkur fleiri spurninga um  þau sem eru með lægri framfærslu.




Ræðumaður: Björn Leví Gunnarsson

Forseti. Með leyfi forseta, það sem kemur fram í nýrri rannsókn Vörðu – rannsóknastofnunar vinnumarkaðarins og ÖBÍ réttindasamtaka:

„Stærsti hluti fatlaðs fólks á erfitt með að ná endum saman eða 75 %. Ríflega þriðjungur býr við fátækt og helmingur metur fjárhagsstöðu sína verr en fyrir ári.“

Mér finnst mjög merkilegt að lesa niðurstöður þessarar skýrslu og ýmissa annarra skýrslna líka varðandi fátækt barna, varðandi skýrslubeiðni um hvað fátækt kostar samfélagið og ýmislegt annað sem við fáum hérna einhvern veginn bara í bunkum í nefndum þingsins og þingmálum. En samt standa stjórnarliðar alltaf hérna í fjárlögum og segja að allt sé svo skínandi fínt og að aldrei hafi  ráðstöfunartekjur verið hærri og ég veit ekki hvað. Hvort tveggja getur ekki verið satt og hverjum eigum við þá að trúa þegar allt kemur til alls? Allar bækurnar og skýrslurnar og minnisblöðin sem við fáum benda til þess sem kemur fram í þessari skýrslu; að við höfum ekki tryggt grunninn, að við höfum ekki tryggt lágmarksframfærslu og öryggi fólks. Þar er kannski líka um að kenna ákveðnum vanda varðandi hvernig þeim  kerfum er fyrir komið, að þau lenda í þessum vítahring verðbólgu þar sem það þarf að uppfæra þau með tilliti til verðbólgu og launaþróunar. Það er ekki gert þegar fólk á annað borð  hreyfir sig eina örðu í áttina að sjálfsbjargarviðleitni. Þá er því einfaldlega skellt niður aftur með skerðingum. Það er skerðingarpólitík sem við verðum að losna út úr. Þar höfum við Píratar lagt til að við horfum betur til borgaralauna eða skilyrðislausrar grunnframfærslu til þess að leysa fólk úr fátæktargildrunni.


Ræðumaður: Arndís Anna Kristínardóttir Gunnarsdóttir

Forseti. Mannskepnan fæðist óvenjuósjálfbjarga. Í þó nokkuð mörg ár frá fæðingu er barn upp á umsjónaraðila sína komið og þarf að treysta á þá til að tryggja velferð sína þar til það lærir smám saman að bjarga sér sjálft. Stigvaxandi ábyrgð barns á eigin lífi er nauðsynlegur undirbúningur fyrir lífið. Samkvæmt lögum hefst það m.a. á samráðsrétti, svo með sjálfsákvörðunarrétti á tilteknum sviðum uns fullu sjálfræði er náð við 18 ára aldur. Beinn sjálfsákvörðunarréttur barns hefst um 12–16 ára aldurs. 12 ára gamalt barn verður t.d. ekki ættleitt nema með samþykki þess sjálfs. Fram að því er samráðsréttur við börn stigvaxandi allt frá því að þau eru fær um að tjá upplifun sína og afstöðu með orðum. Barnasáttmáli Sameinuðu þjóðanna er mikilvægastur allra alþjóðasamninga um réttindi barna. Var hann settur á þar sem réttindi barna þóttu ekki nægilega tryggð í gildandi mannréttindasamningum. 12. gr. barnasáttmálans er ein af grundvallarreglum hans og forsenda þess að börn geti notið réttinda. Með henni er börnum tryggður sjálfstæður réttur til að láta skoðun sína í ljós og að tekið sé tillit til skoðana þess.

Svo virðist sem sum stjórnvöld líti svo á að réttur barns til að tjá sig í máli er það varðar snúist fyrst og fremst um vitnisburð barnsins um aðstæður sínar. Það er hins vegar ekki það sem barnasáttmálinn og lagaákvæði byggð á honum segja. Í barnasáttmálanum segir að tryggja skuli barni, sem myndað getur eigin skoðanir, rétt til að láta þær frjálslega í ljós í öllum málum sem það varða og skal tekið réttmætt tillit til skoðana þess í samræmi við aldur þess og þroska — ekki vitnisburðar: skoðana. Réttur barns til að tjá sig takmarkast því ekki við rétt til að bera vitni í eigin máli enda byggist sá réttur á rannsóknarreglu og öðrum grundvallarreglum stjórnsýsluréttar og réttarfars sem hafa ekkert sérstakt með sjálfstæðan rétt barns til að tjá sig að gera.

Forseti. Sýnum börnum virðingu til jafns á við verndina sem þeim ber. Hlustum á börnin og tökum mark á þeim.


Ræðumaður: Valgerður Árnadóttir

Forseti. Ríki heims funda þessa dagana um loftslagsvandann í Dúbaí á COP28. Þar er Ísland aðili að loftslagshamfarasjóði sem hefur það hlutverk að veita stuðning vegna tjóns sem fátækari ríki verða fyrir vegna loftslagsbreytinga. Það er vel þó að ég telji til skammar að ríkisstjórninni finnist litlar 80 milljónir vera ásættanlegt framlag í þann sjóð. Þetta sýnir enn og aftur að í loftslagsmálum er meira um fögur fyrirheit en efndir af hálfu Íslands.

Loftslagsváin er alþjóðlegt vandamál sem hefur mjög ólík áhrif eftir því hvar fólk er búsett. Þannig eru áhrifin bæði alvarlegri og valda meiri eyðileggingu í því sem er oft kallað hið hnattræna suður, en það eru fátækari ríki heims sem hafa færri úrræði til að aðlaga sig eða bregðast við hamförum af völdum loftslagsbreytinga. Við hér í norðri höfum fleiri úrræði til að takast á við ástandið og þurfum að hafa það að leiðarljósi á öllum stigum. Íslensk stjórnvöld þurfa að taka ábyrgð á sínum þætti í að skapa það neyðarástand sem nú ríkir og styðja fátækari ríki til að aðlagast og byggja upp græna innviði með réttlátum umskiptum, auðmýkt og mannúð að leiðarljósi. Loftslagsflóttafólk er fólk sem hefur þurft að flýja heimkynni sín vegna áhrifa loftslagsbreytinga sem leitt hafa til öfga í veðurfari, þurrka, flóða, hækkandi vatnsyfirborðs, ástands sem leiðir til fæðuskorts og til vopnaðra átaka. Í dag eru um 110 milljón manns á flótta og því er spáð að neyðarástand í loftslagsmálum muni leiða til allt að milljarðs fjölgunar. Við getum ekki bæði synjað flóttafólki um hæli og neitað að axla ábyrgð á okkar hlut í að skapa vandann. Ég kalla eftir því að við öxlum ábyrgð, að við viðurkennum að við séum ekki að gera nóg, horfumst í augu við það og gerum betur. Grænþvottur þessarar ríkisstjórnar er ekki lengur í boði.


Ræðumaður: Björn Leví Gunnarsson

Forseti. Nei, þetta er ekki bara verkefni Seðlabankans en hann er að taka ansi stóran hluta af því með stýrivöxtunum og þetta er ekki bara verkefni ríkisstjórnar en það virðist hins vegar lítið koma þaðan. Ef þetta eru aðhaldssöm fjárlög, hvernig líta þá fjárlög út sem eru ekki aðhaldssöm? Það er verið að bæta við næstum því 2 milljörðum á milli umræðna. Það er vissulega ekkert rosalega mikið, en það er til viðbótar við það sem seðlabankastjóri kallaði hlutlaus fjárlög. Samhengi ástandsins — já, það er 8% verðbólga en á undanförnu ári hefur hækkun matvöruverðs verið 9,9%, það er stór útgjaldaliður hjá flestum heimilum. Það þýðir að í þeim hluta ráðstöfunartekna sem fer í matvöru er  hærri verðbólga heldur en almennt séð. Í húsnæðisliðnum er 10,5% verðbólga á undanförnu ári, þar af 8,7% í leigu, sem er allt hærri tölur heldur en viðmiðunar- og meðaltalsverðbólgan og það vill svo til þetta er aðalhluti verðbólgunnar fyrir fólk sem er í lægri tekjutíundunum. Raunverðbólgan þar er hærri, fyrir utan það að þetta fólk er yfirleitt með lengri lán sem fara þá á hærri vexti og ýmislegt svoleiðis. En við erum með að sögn stjórnarmeirihlutans aðhaldssöm fjárlög. Ég bara skil ekki hvernig er hægt að segja það kinnroðalaust.


Ræðumaður: Björn Leví Gunnarsson

Virðulegur forseti. Með leyfi forseta:

„Til að verja kaupmáttaraukningu og afkomu heimilanna er mikilvægt að við höldum áfram að berjast gegn verðbólgunni en aðgerðir þar að lútandi voru settar á dagskrá strax í sumar og boðar frumvarpið áframhaldandi aðgerðir í því tilliti eins og fjármálaráðherra fór yfir í ræðu sinni.“

Þetta voru orð hv. þingmanns fyrir nokkurn veginn ári síðan um fjárlög fyrir árið 2023. Þá var verðbólgan í lok árs 9,9%. Hún er nú orðin 8%, það er vissulega 1,9 prósentustiga lækkun en ef áframhaldandi þróun á næsta ári verður eins og hún var á þessu ári þá endar hún í 7,5% í lok næsta árs og það er allt of hátt. Það er gert ráð fyrir 5,6% verðbólgu á næsta ári en það hafði verið gert ráð fyrir 4,9% verðbólgu á þessu ári þannig að við erum þó nokkuð yfir því verðbólgumarkmiði. En á sama tíma hefur verðbólgan í Evrópu farið minnkandi og miklu meira, úr 8,6% í upphafi árs þar og fór niður í 2,4%. Við getum því ekki sagt að verðbólguvandinn sé innfluttur vandi í kjölfar Covid og út af stríðinu, sem vissulega var hluti af ástæðunni til að byrja með. Húsnæðisvandinn er enn vandamál og við erum með gjaldeyrisvanda og ýmislegt svoleiðis. Við getum ekki bara kennt Evrópu um það eða kennt verðbólgu annars staðar um okkar vandamál. Með tilliti til þess hvernig átti að grípa til aðgerða gegn verðbólgu í fjárlagafrumvarpi fyrir árið í ár, sem varð síðan ekki úr, við enduðum með 2,1% hærri verðbólgu en búist var við, þá vil ég spyrja: Af hverju ættum við að trúa því að þetta frumvarp geri það sem var sagt að síðasta frumvarp ætti að gera, sérstaklega miðað við að ábendingar seðlabankastjóra eru nákvæmlega þær sömu nú og síðast og þær rættust?


Ræðumaður: Björn Leví Gunnarsson

Forseti. Þetta er áhugavert. Það er reynt að koma með aðhald en niðurstaðan allt í allt sem kemur hérna, breyting við 2. umræðu, er næstum því 2 milljarðar í plús, 1.949 millj. kr. Þarna er verið að reyna að aðskilja hvað ríkisstjórnin er annars vegar að koma með og hins vegar hvað meiri hluti fjárlaganefndar kemur með. Hvort tveggja er ríkisstjórnin sem slík. Maður veltir fyrir sér hvort þetta falli undir þetta klassíska dót, að segja að Alþingi samþykkti þetta. Ber ég ábyrgð á því? Nei. Ég ber ekki ábyrgð á því, ég segi jafnvel nei, en samt er sagt að Alþingi hafi samþykkt þetta. Það er réttara að segja að meiri hluti Alþingis samþykkti. En nú er farið að koma með það að meiri hluti fjárlaganefndar hafi lagt þetta til og ríkisstjórnin lagði til þetta. Eru þetta tvö aðskilin fyrirbæri þegar allt kemur til alls? Eigum við að fara að tala meira svoleiðis í útskýringum um það hvað Alþingi gerir, sem mér finnst stundum vera verulega rangt fram sett, sérstaklega hjá ráðherrum? Verður ríkisstjórnin þá ekki að fara að tala meira um að ríkisstjórnin hafi lagt til, ríkisstjórnin samþykkti, meiri hluti fjárlaganefndar samþykkti, stjórnarflokkarnir á Alþingi samþykktu o.s.frv.? Það er einhvern veginn hentisemi í því, hver gerir hvað. Meiri hluti fjárlaganefndar ætlar að monta sig af því að hafa minnkað gjöld um 600 milljónir. Ókei, áhugavert. En útkoman er sú að ríkisstjórnin í heild sinni, ásamt væntanlega meiri hlutanum á Alþingi og fjárlaganefnd, sem gerir tillögur ríkisstjórnarinnar að sínum, eykur samt útgjöld um næstum því 2 milljarða.


Ræðumaður: Björn Leví Gunnarsson

Forseti. Ég þakka hv. þingmanni fyrir ræðuna og samstarfið í nefndinni. Það er þessi tugga um aðhaldssömu fjárlögin sem enginn tekur undir nema stjórnarþingmennirnir og hér er sagt að hv. þingmaður hafi verið stoltur af því að leggja fram breytingartillögur sem auka aðhaldið en breytingin við 2. umræðu hérna í nefndaráliti meiri hlutans, í dálknum á bls. 4, segir plús 1.949 milljónir. Viðbótarútgjöld þegar allt kemur til alls. Ég átta mig ekki alveg á því af hverju er alltaf verið að tala um aðhaldssöm fjárlög í fyrsta lagi, sem Seðlabankinn segir að séu í mesta lagi hlutlaus, og í öðru lagi: Hvernig eru þetta aðhaldssamar tillögur? Tillögurnar sem eru í þessu eru tvenns konar. Annars vegar lagfæring á ofreikningi, t.d. í málefnum aldraðra, eða ofáætlun á framkvæmdum við Landspítalann og ofáætlun líka í málefnum öryrkja, ofreikningur, og síðar eru viðbótarútgjöld, fullt af viðbótarútgjöldum. Það eru þessi klassísku kjördæmadreifipeningaútgjöld, 10 milljónir þarna, 20 milljónir hérna og ég veit ekki hvað og hvað. Ágætisverkefni en fjárlaganefnd er búin að segja í fjölda ára við ráðuneytin: Þetta eru áhugaverð verkefni, vinsamlegast takið þau inn í samninga og þess háttar. En ekkert gerist. Hvernig geta þetta verið aðhaldssöm fjárlög í fyrsta lagi? Í öðru lagi: Hvernig eru þessar breytingartillögur aðhaldssamar?


Ræðumaður: Björn Leví Gunnarsson

Forseti. Já, nákvæmlega, það skiptir einmitt máli hvar og hvernig skattkerfinu er beitt en það er tvímælalaust einn hluti af efnahagsstefnu, efnahagsúrræðum ríkisstjórna í hvert skipti og það skiptir máli að beina henni að þeim stöðum þar sem þenslan er. Ég er mjög ánægður með svar hv. þingmanns hvað þetta varðar.

Svo er það hin hliðin á peningnum, bókstaflega — krónan, evran — sem eru gjaldeyrismálin. Þau eru líka pínu áhrifavaldur utan krónuhagkerfisins sem getur haft áhrif á í raun verðgildi krónu og þar af leiðandi á rosalega mikinn hluta alls verðlags á landinu. Þar hefur mér fundist einmitt mjög áhugaverð orðræða Viðreisnar um að við þyrftum að huga að gjaldeyrismálum. Samfylkingin hefur verið aðeins þar líka og við Píratar en á aðeins mismunandi forsendum. En við sjáum ekkert svoleiðis hjá ríkisstjórninni. Hvenær fáum við eiginlega að ræða efnahagsmál í heild sinni, eitthvað annað en bara: Hérna er hagvöxtur, jei?


Ræðumaður: Björn Leví Gunnarsson

Forseti. Ég þakka kærlega góða ræðu, sérstaklega um gagnsæiskaflann og kallið eftir meiri og betri upplýsingum. Mig langar til að spyrja hv. þingmann hins vegar aðeins almennra spurninga um efnahagsstefnu Viðreisnar því að ég er aðeins að reyna að átta mig á því hvar flokkarnir aðgreinast. Samfylkingin vill bara vaxtabætur, alls konar bætur sem jú, virka sitt á hvað á útgjaldahliðinni og virka að einhverju leyti upp á jöfnuð o.s.frv. en búa líka til  fátæktargildrur. Viðreisn kemur meira hægra megin að miðjunni og ég er að reyna að átta mig aðeins á skattstefnunni því hlutverk ríkisins í því að hjálpa til við efnahagssveiflur, þenslu eða samdrátt, er í gegnum útgjöld annars vegar og skattstefnu hins vegar. Sjálfstæðisflokkurinn er í því bara að hafa lága skatta og í rauninni notar það tæki ekki neitt í efnahagsstjórninni. Er Viðreisn á svipuðum stað með það,  að passa sig á að snerta ekki skattana til að reyna að hafa áhrif á svona bólumyndun?


Ræðumaður: Björn Leví Gunnarsson

Frú forseti. Í fyrsta lagi er markmiðssetningin varðandi Landhelgisgæsluna rosalega gott dæmi um það hvernig aðstæður breytast ekki hjá stofnunum út af einhverjum áföllum o.s.frv. Sama markmið hafði í rauninni verið sett ár eftir ár í nýrri og nýrri fjármálaáætlun. Alltaf var markmiðið að eftir fjögur, fimm ár væri komið upp í 95% viðbragðsgetu sem raungerðist síðan aldrei. Staðan 2018 var orðin verri 2019 og verri 2020, hún versnaði alltaf. Það segir okkur að þrátt fyrir að stjórnvöld væru að gera áætlanir um þessa miklu betrumbót í þjónustu varð staðan verri. Enginn spyr: Bíddu, fyrirgefðu, af hverju er staðan að verða verri? Er það af því að það vantar fjármagn eða hvað er það? Það var ekkert katastrófískt að gerast sem gerði það að verkum að Landhelgisgæslan gat ekki sinnt og náð þeim markmiðum sem stefnt var að. Hún hafði náttúrlega ekki bolmagn til þess vegna skorts á fjárheimildum, það var ekkert flóknara en það þegar allt kemur til alls.

Varðandi borgaralaunin þá er skilyrðislaus grunnframfærsla annað nafn á borgaralaunum. Persónuafsláttur er á þann hátt allt það nema hann er ekki greiðsla til fólks af því að við greiðum hann ekki út. Hann er tekinn í mínus á móti skatti á tekjur sem fólk aflar sér. Ef við hugsum okkur að þú fáir 50.000 kr. í hverjum mánuði í persónuafslátt og svo færðu 100.000 kr. í skattheimtu, þá ertu í rauninni að borga 50.000 kr. í skatt. Persónuafslátturinn er skilyrðislaus, að vísu þarftu að hafa tekjur á móti. Hugsunin um skilyrðislausa grunnframfærslu er sú sama einmitt eins og þegar þú færð barnabætur sama hvað þú ert með í tekjur, þú færð örorkubætur sama hvað þú ert með í tekjur. Í staðinn fyrir að vera með sérstakan húsnæðisstuðning, barnabætur o.s.frv., þá setur þú þetta bara í eina tölu. Þú færð þessa grunnframfærslu, sama hvað þú ert með í tekjur. Svo virkar skattkerfið bara út frá því. Ég vona að þetta útskýri eitthvað, ég hafði ekki meiri tíma en þetta, fyrirgefið.


Ræðumaður: Björn Leví Gunnarsson

Forseti. Ég bendi einmitt á umsögn Seðlabanka, þ.e. það sem ég hef heyrt koma frá seðlabankastjóra um að fjárlögin væru hlutlaus. Ef við horfum bara á fjárlög þessa árs þá var nákvæmlega sami söngur í rauninni á bak við þau fjárlög, 2023, og fyrir árið 2024. Samt er verðbólgan á þessu ári hærri heldur en var spáð fyrir þetta ár, þrátt fyrir fjárlög ríkisstjórnarinnar 2023 sem áttu að slá á verðbólguna. Það mistókst greinilega, þrátt fyrir enn þá meiri hækkanir á stýrivöxtum meira að segja. Ef ríkisfjármálin hafa einhver áhrif á  efnahagsþróunina þá er síðasta fjárlagafrumvarp klárt dæmi um að það hafi mistekist. Það frumvarp var ekki sagt hjálpa til að sögn Seðlabankans sem er skilinn dálítið einn eftir í að nota stýrivaxtatækið sem er gríðarlega eyðileggjandi. Þegar seðlabankastjóri segir síðan það sama um þetta frumvarp eða alla vega segir að það sé hlutlaust, af hverju ætti ég ekki að trúa seðlabankastjóra hvað það varðar? Varðandi dæmin um markmiðin þá fjallaði ég einmitt mikið um viðmiðin um þjónustu flugvélar Landhelgisgæslunnar sem eru sett. 95% af tímanum á flugvélin að geta sinnt útköllum innan sex tíma. Það er svona langtímamarkmið. Við höfum farið niður á við, ég held að við séum í 35% núna eða jafnvel neðar. Það er dæmi um það sem meiri hlutinn samþykkir í fjármálaáætlun og vill að gerist til lengri tíma en gerist síðan ekki. Er þá verið að ljúga að meiri hlutanum sem samþykkti bæði fjárheimildina og markmiðið? Hver er þá að ljúga að meiri hlutanum eða að þjóðinni?


Ræðumaður: Björn Leví Gunnarsson

En síðustu tíu ár?Forseti. Já, ég kom inn á þetta í ræðunni. Ég skil að það sé erfitt að hlusta á klukkutíma ræðu, það er margt að fara yfir og þetta er flókið. Ísland er ríkt land og sá grunnur reddar okkur út úr öllum vanda og við vöxum með þeim auði, það er bara eðlilegt. Það er að sjálfsögðu ekkert sjálfsagt ef við nýtum ekki tækifærin en við höfum blessunarlega séð gert það á þó nokkuð góðan hátt, alveg tvímælalaust. Það sem ég er að benda á er samt þetta flökt. Það er ekki stöðugleiki. Flöktið er ekki stöðugleiki. Þó að langtímaþróunin sé upp á við, af því að við erum ríkt land, þá er mjög óþægilegt þegar við hoppum fram og til baka milli ára. Við erum svona ákveðin gullgrafaraþjóð, við hoppum á eftir öllum gróðatækifærum sem við komumst í tæri við — síldin, álið, bankarnir — og við förum eins djúpt í gróðann og við getum gjörsamlega ímyndað okkur og förum yfirleitt flatt á því í kjölfarið. Það eru tímabil þar sem allir eru að sukka og svo er þynnkutímabil. Þetta er óstöðugleikinn sem við erum að glíma við. Ekki það að alla jafna erum við auðug þjóð og njótum góðs af því. Síðustu tíu ár hafa einkennst einmitt af því að við höfum verið að koma upp úr hruninu, mjög lágu efnahagsstigi. Það er í rauninni varla annað hægt að fara þegar efnahagur er kominn á botninn nema upp á við. Hagvöxtur er alltaf þægilegur, alltaf góður, en hvernig við dreifum honum og hvernig við vinnum úr honum getur verið mjög mismunandi og þá, eins og ég nefndi í ræðunni, þurfum við að horfa á það hvar sársaukamörkin hjá fólki liggja því að þau eru tvímælalaust til staðar. Við þurfum ekki að hafa áhyggjur af fólkinu sem hefur það gott, sem er meiri hluti landsmanna sem betur fer, en hluti fólks er í fátækt og það er grunnurinn sem við þurfum að fylgjast með.


Ræðumaður: Björn Leví Gunnarsson

Forseti. Áhugaverður inngangur að þessu andsvari. Mér þætti vænt um að hv. þingmaður kæmi með dæmi um svona þokukennd fræði hjá mér í stað þess að segja að þau séu það. Það er eitt dæmi um hvernig orðræðan er þreytandi stundum, fólk kemur með alls konar blammeringar og útskýrir ekkert nánar hvernig það kemst að þeirri niðurstöðu. Ég útskýri hins vegar mjög nákvæmlega hvernig ég kemst að þeirri niðurstöðu að það hafi ekki verið stöðugleiki undanfarna þrjá áratugi. Ástæðan fyrir því að ég tek þessa þrjá áratugi er að Sjálfstæðisflokkurinn hefur einmitt verið í fjármálaráðuneytinu í alla þessa áratugi, fyrir utan stjórnina 2009–2013. Þess vegna valdi ég þessa þrjá áratugi. Ég útskýrði það líka hvernig það koma stöðugleikatímabil af og til og hér og þar, þar sem er hægt að benda á einhverja stöðuga línu innan allra þessara sveiflna. Ég sagði það líka. Þannig að já, það var stöðugleikatímabil hérna og það var stöðugleikatímabil þarna en á milli þeirra er ólgan og vesenið, flakkið fram og til baka. Jú, það kemur heimsfaraldur, það kemur efnahagshrun o.s.frv., en það er líka einmitt út af efnahagsstefnunni, það var það sem ég var að reyna að útskýra líka, hvernig efnahagsstefnan myndar bólur sem springa síðan. Það er fyrirsjáanlegt að það koma verðbólguskot hérna af og til. Hvort það sé hægt að benda á heimsfaraldur eða offramboð í einhverjum bankaviðskiptum eða á stríð eða eitthvað svoleiðis — það eru bæði málefnalegar ástæður, vissulega, eins og faraldurinn og stríð og svoleiðis, en það eru líka ómálefnalegar ástæður eins og t.d. hrunið. Við verðum að tala um þetta í stærra samhengi í dag.


Ræðumaður: Björn Leví Gunnarsson

Forseti. Það er ekki lengur vatnskanna hérna í púltinu svo maður þarf að taka með sér vatn í ræðustólinn, annars gæti þetta orðið erfitt, það er langur tími sem maður hefur hérna enda er þetta viðamikið frumvarp og mjög margar tillögur sem þarf að fara yfir. Nú erum við að verða búin með annað árið af verðbólgu. Verðbólgan byrjaði að fara af stað í upphafi árs 2022. Fyrstu aðgerðirnar gegn verðbólgunni komu í maí, júní í fyrra, 2022, og vonin hjá ríkisstjórnarflokkunum er að það fari að slá eitthvað á hana á næsta ári. Það er það sama og var sagt í fyrra og þegar fjárlög voru samþykkt fyrir síðustu áramót og þegar fjármálaáætlun var samþykkt núna í vor o.s.frv. Bara það sama aftur og aftur. Það er ekkert sérstakt í fjárlagafrumvarpinu þegar allt kemur til alls sem sýnir að fjárlagafrumvarpið sé ástæðan fyrir því að við ættum að sjá lækkun á verðbólgunni á næsta ári. Umsagnir um það eru bara mjög skýrar. Það er í rauninni hlutlaust gagnvart peningastefnunni, styður ekki sérstaklega við hana heldur er það hlutlaust. Höfum það algjörlega á hreinu. Þetta kemur frá Seðlabankanum sem er í rauninni skilinn einn eftir í baráttunni við að lemja niður efnahagsbóluna eins og hún hefur komið í ljós hjá okkur.

Þetta einkenni er þemað í nefndaráliti mínu, það er eitt sagt en raunin er allt önnur. Það er sagt að fjárlagafrumvarpið eigi að vera einhvers konar aðhaldsfjárlagafrumvarp en það er það ekki. Ef það verður lækkun á verðbólgu á næsta ári þá er það ekki vegna fjárlagafrumvarpsins heldur þrátt fyrir fjárlagafrumvarpið. Áttum okkur einmitt á því að ríkisstjórnin er búin að vera með tillögur til að reyna að slá á verðbólguna í eitt og hálft ár og samt er staðan eins og hún er og spáin fyrir næsta ár er eins og hún er. Ef staðan verður sú sama með verðbólguna og á þessu ári, ef meðalverðbólga ársins í ár heldur áfram mánuð eftir mánuð út næsta ár þá endar hún í kringum 7,5%. Það segir okkur hvaða áhrif verðbólguaðgerðir, aðgerðapakkar ríkisstjórnarinnar, hafa haft. Þrátt fyrir að yfirlýsingarnar séu að aðgerðirnar séu verðbólguletjandi þá hafa þær ekki skilað árangri. Stýrivaxtahækkanir Seðlabankans eru meira að segja ekki enn farnar að skila árangri, ekki á stóru tölurnar. Verðbólgan er enn þá 8%. Jú, kannski tekur það tíma, ég skal alveg viðurkenna það, en aðgerðapakkar ríkisstjórnarinnar eru augljóslega ekki að skila árangri. Seðlabankinn kom aðeins seinna inn hvað þetta varðar.

Titillinn á þessu áliti mínu í þetta skipti er Stöðugleiki frasastjórnmálanna. Það er eitt sagt en það sem liggur þar á bak við er síðan allt annað. Í nefndaráliti mínu og Pírata um fjármálaáætlunina, sem er grundvöllurinn að þessu fjárlagafrumvarpi, greindi ég frá því að það hefði komið fram að það vantaði 3 milljarða kr. til að fjármagna geðheilbrigðisstefnu sem fór í gegnum þingið nokkrum dögum áður. Það er annað dæmi um það hvað er sagt að eigi að gera en er síðan ekki fjármagnað. Við fáum rosalega mikið sem er í orði en lítið sem ekkert á borði. Það sjáum við núna endurspeglast í skýrslu Ríkisendurskoðunar um Fangelsismálastofnun. Það er gegnumgangandi að ákveðin verkefni eru einfaldlega ekki fullfjármögnuð samkvæmt lögum um þá þjónustu sem á að sinna, öllum þeim réttindum í rauninni sem fólk á að geta gengið að sem vísum, eða í þessu tilviki sem fólk er læst frá, í rauninni leiðinlegur réttur hvað það varðar, því vegna þessa eru margir að sleppa við afplánun. Ég veit ekki hvort það sé endilega góð niðurstaða. Kannski fyrir viðkomandi en þetta er ekki það sem við ætlumst til að gerist þegar við samþykkjum lög hérna á þingi. Þetta er ekki eitthvað sem við myndum setja í markmið ríkisstjórnar um hegningarlögin, að þau leiði til þess að fólk sleppi við refsingar vegna þess að við höfum ekki pening til þess að fullnusta refsingar. Hitt er síðan algerlega annað mál hvort hegningarlagaramminn eins og hann er í dag skili tilætluðum árangri um betrun. Það er eitthvað sem við mættum pæla rosalega mikið í. Það er meira, það vantaði 200 milljarða kr. til að fjármagna húsnæðisstefnu samkvæmt umsögnum, bæði fjárheimildir og heimildir til lánveitinga samtals. Það vantaði a.m.k. 10 milljarða á ári til að fjármagna málaflokk fatlaðs fólks og það veit enginn hvað það vantar mikinn pening í stefnu um farsæld barna.

Þetta eru atriði sem þingið er að samþykkja en veit oft ekki hver kostnaðurinn er í raun og veru á bak við. Það er mjög slæmt. Þingið segir í rauninni: Hérna eru lög, við vitum ekki alveg hvað þetta kostar en við viljum samt að þetta gerist. Hver er þá skylda framkvæmdarvaldsins sem leggur fram fjárlagafrumvarp til þingsins? Er skylda framkvæmdarvaldsins í rauninni ekki að fjármagna það sem þingið biður um, þau lög sem þingið setur? Lög um réttindi fatlaðs fólks, lög um samþætta þjónustu barna, farsæld barna, velsæld barna og allt þetta. Við viljum að þetta gerist því að ábatinn, ávinningurinn af þessum lögum, af þessari þjónustu og af þessum réttindum margborgar sig. Góð lög um þjónustu við börn myndu, held ég, skila sér í lækkun á framlagi til Fangelsismálastofnunar, bara bókstaflega. Til öryrkja líka, bókstaflega. Það er gríðarlega mikilvægt að fullfjármagna þessi lög til að koma í veg fyrir framtíðarkostnað. En einhverra hluta vegna þá kemur fjárlagafrumvarp til þingsins án þess að við sjáum þetta. Já, hérna er Fangelsismálastofnun, þangað fara 2 milljarðar, eitthvað svoleiðis, en það er ekki sagt í kjölfarið að þetta sé ekki nægilega mikill peningur til að sinna lögbundinni þjónustu samkvæmt vilja Alþingis. Það vantar. Það er gefið í skyn að það sé bara allt í lagi. Það er ekki vakin nein athygli á því að þarna sé um að ræða vanfjármögnun, að réttindi séu í rauninni tekin af fólki.

Og það er meira, sem er enn þá athyglisverðara: Stofnunum er beinlínis bannað að senda umsögn til fjárlaganefndar og Alþingis. Þetta kom fram á fundi efnahags- og viðskiptanefndar í gær. Það hefur komið fram á fundi fjárlaganefndar líka. Það er beinlínis bannað. Nema fjárlaganefnd biðji sérstaklega um umsögn, þá er ekki hægt að hunsa það. En stofnanir eiga að hafa samband við Alþingi um fjárheimildir o.s.frv. í gegnum ráðuneytin. Þær eiga að skila sínum fjárhagsáætlunum þangað og ráðuneytið á að koma til þingsins með alla þessa útúrdúra hingað og þangað. Niðurstaðan er sú að ráðuneytið segir okkur ekki t.d. að Landhelgisgæslan sé vanfjármögnuð, að Fangelsismálastofnun sé vanfjármögnuð, að lög um farsæld barna séu ekki fullfjármögnuð, að réttindi fatlaðs fólks séu ekki fullfjármögnuð, að samgönguáætlun sé ekki verðbætt. Það er önnur ákvörðun sem er tekin. Samt eru í samgönguáætlun sem er samþykkt hérna á þingi upphæðir á verðlagi þess árs sem samgönguáætlun er samþykkt, sem þýðir í raun og veru að það verður að uppfæra upphæðir með tilliti til verðlags eftir því sem árin líða, þetta er áætlun til fimm ára og 15 ára og að sjálfsögðu breytast upphæðirnar. Að sjálfsögðu verður borgarlínan dýrari einfaldlega af því að krónan verður verðminni út af verðbólgu. Það á ekki að koma neinum á óvart. Samt fór fólk á háa c-ið hérna í haust af því að þessi blessaða borgarlína væri orðin svo rosalega dýr. Já, það voru aðföng sem hækkuðu í verði og við erum með verðbólgu og erum með krónu og þess háttar. Þetta á ekki að koma neinum á óvart. En þetta kemur fólki á óvart af því að tölurnar eru ekki verðbættar í samgönguáætlun þegar kemur að fjármálaáætlun og síðan fjárlögum.

Fyrir vikið er það þannig með allar framkvæmdir sem er búið að lofa að þær gerast ekki af því að það er allt í einu ekki til fjármagn fyrir þeim, af því að verðbólga, króna, allt þetta rugl. Þetta er það sem ég er að tala um, stöðugleiki frasastjórnmálanna. Okkur er sagt eitt, en gefið annað og við fáum ekki útskýringarnar á því af hverju það er.

Ég fjalla hér aðeins um stöðugleikann, að íslensk efnahagsstjórn einkennist af orðinu stöðugleiki. Samt hefur hagkerfið, aðallega undir efnahagsstjórn Sjálfstæðisflokksins, á undanförnum þremur áratugum alla vega, hoppað upp og niður og fram og til baka. Vísitala neysluverðs hefur hækkað um nær 300% á meðan evrusvæðið hefur einungis hækkað um 90%. Krónan hefur á sama tíma fallið um næstum 60% gagnvart dollara og 45% gagnvart evru sem þýðir að krónan er ekki bara verðminni á Íslandi heldur er hún einnig verðminni gagnvart evru og dollara. Það endurspeglast vissulega að hluta til í verðbólgunni. Vörur sem við flytjum inn eru einfaldlega dýrari miðað við krónuna. Það er því í rauninni ekki hægt að halda því fram að hagsveiflurnar séu einungis innfluttar af því að munurinn er 300% og 90% á evrusvæðinu. Það er ekki bara innflutt verðbólga, langt í frá. Í dag er 8% verðbólga og 9,25% stýrivextir og samt er hamrað á því að stöðugleikinn sé það mikilvægasta í heimi í efnahagsmálum. Kannski af því að óstöðugleikinn er búinn að vera svo svakalegur. Það er klassísk afvegaleiðing í pólitík að nota öfugmæli. Það er óstöðugleiki. Það er búinn að vera óstöðugleiki. Í stóra samhenginu eru kannski smátímabil hér og þar þar sem hægt er að benda á að hafi verið stöðugleiki. Svo gerist eitthvað og þá er kominn nýr stöðugleiki einhvers staðar annars staðar í línuritinu og svo kemur næsta stöðugleikatímabil í línuritinu. En á milli þessara þriggja stöðugleikatímabila er ekkert nema óstöðugleiki. Það er þegar allt kemur til alls vandamál.

Ég var hérna með tilvitnun í Albert Einstein þar sem hann sagði, þýtt á íslensku, að það sé heimskulegt að endurtaka alltaf sömu efnahagsstjórnina aftur og búast við annarri útkomu. Fyrir fólk sem kannast ekki við þetta þá er þetta mjög algeng tilvitnun á netinu, að vísa í það að það sé brjálæði að gera alltaf sömu hlutina aftur og búast við annarri útkomu. Það var ekki Albert Einstein sem sagði þetta, að sjálfsögðu ekki á íslensku heldur, en þetta er dæmi um það hvernig rök eru notuð á rangan hátt í rauninni til að kynna fyrir okkur eitthvað sem virðist augljóslega vera satt og þegar einhver fræg manneskja, eitthvert frægt nafn, notar það þá hlýtur það að vera satt. Í þessu tilviki þá er þetta satt. En það er ósatt hver sagði þetta. Auðvitað talaði Albert Einstein ekki íslensku, sem dæmi.

Margir hafa sagt að það sé heimskulegt að reyna alltaf að gera það sama aftur og aftur og búast við annarri útkomu. Ef efnahagsstjórn stöðugleikans virkar ekki, þá er kannski ekkert svo gáfulegt að halda áfram að reyna. Það er líklega stærsti pólitíski brandarinn sem hægt er að finna að Sjálfstæðisflokkurinn hefur getað notað þetta orð til þess að selja efnahagsstefnu sína sem frambærilega. Þau hlæja bara alla leið í bankann sem þau eru að selja vinum og vandamönnum, svo ég komi nú einu ódýru pólitísku skoti að í þessari ræðu.

En hvað þá? Hvað á að gera í staðinn? Ég skal vera fyrstur til að viðurkenna að kannski horfa ekki allir í áttina að Pírötum þegar verið er að pæla í efnahagsstefnu. En mig langar til að fjalla aðeins um efnahagsstefnu Pírata. Fyrir síðustu kosningar lögðu Píratar fram aðgerðaáætlun í efnahagsmálum. Aðgerðaáætlunin skiptist í þrennt, þær aðgerðir sem hægt er að framkvæma strax, svokölluð fyrstu skref, þær aðgerðir sem hægt er að framkvæma á kjörtímabilinu og aðgerðir til framtíðar. Fyrstu skrefin voru að byrja á að skilgreina lágmarksframfærslu því þar finnum við grunninn að hagkerfinu. Ef fólk fellur niður fyrir þennan grunn er það fátækt. Það býr til vanda. Fátækt kostar. Hún býr til alls konar önnur vandamál. Ef fólk nær ekki lágmarksframfærslu þá erum við með fátækt sem er krabbamein í kerfinu.

Í öðru lagi viljum við framsækið skattkerfi  sem kemur í veg fyrir að auður safnist óhóflega saman á fáum stöðum. Efnahagskerfi sem leyfir slíka söfnun býr sjálfkrafa til efnahagsbólur sem springa með reglulegu millibili. Markmiðið er ekki að auka heildarskattbyrði því hún er nú þegar töluverð hér á landi, heldur miða skattheimtuna að þeim stöðum í hagkerfinu þar sem fjármagn safnast saman og myndar bólur í hagkerfinu. Þetta er í rauninni það sem ríkisstjórnin hefði átt að vera búin að gera til að bregðast við efnahagsástandinu eins og það er og bregðast við verðbólgunni, að finna hvar peningurinn er að bólgna upp og tappa af honum þar til þess að hann lendi ekki í hausnum á öllum heimilum landsins í gegnum hækkanir á öllu, ekki síst lánum og leigu og þess háttar.

Í þriðja lagi þarf einnig að efla gæða- og eftirlitsstofnanir. Samkeppniseftirlit, Fiskistofa, Neytendastofa, umboðsmaður Alþingis, skattrannsóknarstjóri. Þetta eru allt gríðarlega mikilvægar gæða- og eftirlitsstofnanir sem passa upp á að stóru leikendurnir á efnahagssviðinu séu ekki að svindla. Það er grundvallaratriði því að svindlið gerir það að verkum að allir hinir þurfa að borga hærri skatta. Það er ekkert flóknara en það. Á þessu kjörtímabili hefur svo sannarlega sýnt sig hversu nauðsynlegt er að þessar stofnanir séu öflug vörn gegn svindli. Ég nota þetta oft til að skýra grunninn að muninum á Pírötum annars vegar og Sjálfstæðisflokknum hins vegar. Píratar vilja ekki eftirlit með borgurum og einstaklingsfrelsinu og friðhelgi einkalífs o.s.frv. Sjálfstæðisflokkurinn vill hins vegar efla lögreglueftirlitið og passa að það séu allir að sinna sínu og auka eftirlit með borgurum en ekki með valdinu. En við Píratar viljum hins vegar eftirlit með valdinu, með þeim sem geta misnotað vald. Það er grundvallarmunur þarna á.

Að lokum, varðandi fyrstu skrefin, þá í fjórða lagi er það ný atvinnustefna með áherslu á menntun fyrir 21. öldina, grunnrannsóknir sem er einmitt verið að minnka núna og er mjög bagalegt, hagnýtingu rannsókna, nýsköpun og aðgerðir gegn langtímaatvinnuleysi.

Síðan voru það aðgerðir kjörtímabilsins sem snerust um hækkun persónuafsláttar, einfaldara skattkerfi og almannatryggingakerfi, til að auka gagnsæi og útrýma fátæktargildrum í kerfinu. Öll þessi tilfærslukerfi sem við erum með, vaxtabætur, leigubætur, húsnæðisbætur, barnabætur og allar þessar bætur hingað og þangað — það er gott og blessað að vera með slík kerfi til að bregðast við ákveðnu ástandi. Það er viðeigandi núna þegar það kemur verðbólguskot að hjálpa til með t.d. húsnæðiskostnað og þess háttar. En alla jafna eru þessi kerfi byggð upp þannig að þau búa til fátæktargildrur. Það er svona keppni, fólk er með sínar tekjur og húsaleigubætur og barnabætur og eitthvað svoleiðis og ef það hækkar í tekjum vegna kjarasamninga eða einhvers því um líkt þá skerðast bæturnar á móti. Þá endar fólk í engri breytingu nema hvað að væntanlega, það er a.m.k. hluti af því, þegar kjarasamningar eru gerðir, hefur það einhver áhrif út í efnahagskerfið. Hluti af því fer vissulega út í verðlagið, hvort sem það er búið að gera það fyrir kjarasamninga sem gerist stundum eða eftir þá, sem gerir það að verkum — af því að fólk minnkar í bótum en hækkar í launum og endar á núllinu — að allt annað hækkar í verði og verðbólgan verður meiri og ráðstöfunartekjur minnka nema launin hafi verið hækkuð þeim mun meira. Það eru viðkvæmir hópar sem eru á þessu bili sem lenda í ákveðnum vítahring þess að auknar tekjur leiða til skerðinga sem gerir að verkum að þeir hreyfast ekkert í ráðstöfunartekjum.

Þess vegna bendum við á að það ætti í rauninni að vera áhersla á grunnframfærslu. Borgaralaunin eru útfærsla á þessu og eru í rauninni skerðingarlaus grunnframfærsla. Persónuafsláttur sem slíkur er útfærsla á því, er það sem kallað er neikvæður tekjuskattur. Fólk byrjar í ákveðnum neikvæðum tekjuskatti sem telst upp í áður en það fer að að greiða skatt og ef það er undir því marki þá er hann einfaldlega greiddur út. Við erum í rauninni búin að vera með ákveðið form borgaralauna hérna á Íslandi alveg síðan persónuafsláttur var tekinn upp. Þetta er ekkert meira framandi en það, þetta er engin útópísk hugmyndafræði. Hún er alveg gegnumgangandi bæði í hægri og vinstri efnahagshugsun, meira að segja ansi mikið í hægri efnahagshugsun, merkilegt nokk.

Áfram með aðgerðir kjörtímabilsins. Þær snúast líka um að passa upp á öfluga, sjálfbæra og græna innviðauppbyggingu í öllum sveitarfélögum landsins. Það er algjört lykilatriði. Grunnefnahagsstærðin þar er einfaldlega innflutningur á olíu og bensíni, 100 milljarðar sem við myndum spara í innflutningskostnað þar bara með því að reyna að byggja upp og losa okkur út úr jarðefnaeldsneytishagkerfinu.

Við þurfum að tryggja sjálfbærni lífeyriskerfisins. Það eru vísbendingar um að það sé ekki alveg eins sjálfbært og við hefðum kannski vonast til þegar það var búið til enda hefur iðgjaldið verið hækkað í dágóðum skrefum frá byrjun sem segir okkur einmitt að forsendurnar stóðust ekki, þær þurfti að uppfæra o.s.frv. Maður sér fram á ýmislegt áhugavert þar.

Við þurfum að huga að endurhönnun húsnæðiskerfisins, sérstaklega í tengslum við lífeyriskerfið. Húsnæðismál eru í rauninni ákveðin stoð efnahagskerfisins ásamt lágmarksframfærslu. Við þurfum að geta séð fyrir okkur hvernig láglaunamanneskja getur farið í gegnum lífið á sínum lágmarkstaxta, vill kannski ekki gera neitt meira eða bara líður vel í þeim störfum sem þar eru í boði og fólk getur verið mjög hamingjusamt með það, ekkert mál. En hvernig getum við útskýrt að þessi manneskja muni hafa það af, í rauninni, til framtíðar? Getur þessi manneskja eignast húsnæði eða verður hún á leigumarkaði út alla sína starfsævi og þegar hún fer á ellilífeyri? Ellilífeyrir er hugsaðar sem 70% framfærsla og þá er gert ráð fyrir að 25% framfærslunnar hafi í rauninni verið kostnaður við leigu eða afborganir af lánum eða eitthvað því um líkt þannig að þú sért búinn að eignast húsnæði og sért ekki lengur að borga af því. En ef þú ert enn þá að borga af húsnæði, annaðhvort leigu eða borga af lánum þegar þú ert kominn á ellilífeyri, þá dugar ellilífeyririnn alls ekkert fyrir framfærslu. Hvar eru viðmiðunarmörkin? Getum við útskýrt hvernig meðalmanneskjan fer í gegnum lífið og hvar og hvenær hún eignast húsnæði og hvernig efri árin líta út? Það er ekki til neitt svoleiðis, ekki neitt. Það er mjög áhugavert.

Við þurfum að innleiða velsældarhagkerfið. Hæstv. forsætisráðherra hefur aðeins talað fyrir velsældarhagkerfinu og það eru komnir ákveðnir velsældarvísar á Stjórnarráðsvefinn, sem er gott og blessað. Svo ég útskýri aðeins hvað það er, af því að það er mikilvægt, þá erum við núna að miða í rauninni bara við hagvöxt. Ef við erum með hagvöxt og jú, kannski lítið atvinnuleysi, lága verðbólgu og lága stýrivexti, þá líður okkar rosalega vel, þá er það fínt, allt gott, allt frábært. En það er flóknara en það. Það eru atriði innan um sem birtast okkur einmitt t.d. varðandi Fangelsismálastofnun, varðandi málefni fatlaðra og ýmislegt svoleiðis sem eru vanfjármögnuð þrátt fyrir góðar efnahagstölur. Þrátt fyrir góðan hagvöxt þá hafa öryrkjar það ekkert rosalega gott, ná ekki lágmarksframfærslu, bara svo dæmi sé tekið. Hvað þá? Það er það sem velsældarhagkerfið gerir. Það setur upp ákveðna mælikvarða um lífsgæði. Þetta er mjög vel rannsakað. OECD gefur þetta út. Það eru ákveðnir kvarðar um t.d. menntunarstig, hvernig fólki líður varðandi jafnvægi milli atvinnu og tómstundalífs o.s.frv., hversu mikið álag er á fólki, almennt heilsustig í landinu og þess háttar. Vissulega er hagvöxtur og vinnumarkaðurinn og þess háttar hluti af velsældarhagkerfinu. En með því að hafa fleiri atriði til þess að benda á um hvað er vel heppnað og velmegandi samfélag þá hefur það tvímælalaust áhrif á stjórnvöld. Pólitíkusar myndu vilja geta sagt: Heyrðu, hérna gengur okkur illa, okkur gengur illa í PISA-prófunum t.d., okkur gengur illa í menntun. Við erum bara ansi neðarlega á þeim mælikvarða miðað við önnur lönd, það er frekar mikið slæmt. Þá vil ég að stjórnmálamenn komi og segi: Við ætlum að gera betur þarna, setja stefnu um þetta og breyta fyrirkomulagi hér og jafnvel setja pening hér eða gera eitthvað sniðugt sem kannski kostar ekki pening, hver veit. Svo geta þeir bent á, eftir á: Þetta batnaði, við náðum markmiði okkar, við gerðum vel fyrir samfélagið.

Það eru svona atriði sem skipta rosalega miklu máli. Ef það eina sem við höfum eru hagtölurnar, bara hagvöxtur, og segjum: Það er mikill hagvöxtur, þetta sést ekki í neinu öðru Evrópulandi sem við viljum bera okkur saman við — þá segir það okkur ekki neitt um það hvernig í rauninni fólk almennt séð hefur það af því að dreifingin á því er svo mismunandi. Jú, við sjáum kannski að meðalmanneskjan hefur það fínt og ríkt fólk örugglega fínt, en þegar við förum í áttina að lágmarksframfærslu þá hefur fólk það alltaf verr og verr. Þá þurfum við að athuga hvar þau mörk eru þar sem við myndum segja: Þetta er ekki nógu gott, við þurfum að gera betur. Hagvaxtartalan segir okkur ekkert um það hvar þau mörk liggja. Þess vegna þurfum við eitthvað eins og velsældarhagkerfið sem sýnir okkur nákvæmar hvar vandann er að finna í samfélaginu.

Að lokum er það grænvæðing efnahagslífsins og uppbygging hringrásarsamfélags því þegar allt kemur til alls þá eru á jörðinni takmarkaðar auðlindir og þar fram eftir götunum, það liggur í augum uppi, við getum sagt það þannig.

Síðan er það framtíðarsýn Pírata. Þar sjáum við skilyrðislausu grunnframfærsluna. Hún kemur alveg tvímælalaust eftir því sem sjálfvirknivæðingin eykst. Svo ég minnist á þá er þessi fína mynd af Einstein hérna gerð af gervigreind, ekki verri listamanni en það, eftir minni beiðni. Flest þessi tól eru á ensku og skilja íslensku misvel og því bað ég um: „Einstein, definition of insanity“ eða Albert Einstein, skilgreining á brjálæði, og þetta varð niðurstaðan. Ég var mjög sáttur við það, enda er það ástandið sem við erum í. Við erum alltaf að reyna að gera það sama aftur og aftur. Ég veit ekki hvað ég er búinn að fara í gegnum mörg fjárlög núna, þau voru tvenn eitt árið, og maður sér alltaf sömu hlutina aftur og aftur og ekkert breytist.

Við viljum í framtíðinni sjá kvikara skattkerfi þar sem laun og dagleg neysla eru síður skattlögð en fjármagnstilfærslur. Ég hugsa þetta þannig að fólk eyðir tíma sínum, hluta af lífi sínu, í að hafa í sig og á. Af hverju ættum við að skattleggja það? Það er bara grunnhagkerfið þegar allt kemur til alls, bara að fólk hafi í sig og á, það er núllpunkturinn. Allt þar fyrir ofan er vesenið, þar eru alls konar veðmál og þess háttar á verðbréfamörkuðum og spámennska og ég veit ekki hvað og hvað. Það er það sem þarf að hafa stjórn á í efnahagskerfinu. Peningar eru ekkert flóknara en það, eru í rauninni bara miðill til að fólk geti skipst á verðmætum eða það sem það telur að séu eða giskar á að séu verðmæti og ýmislegt svoleiðis. Það getur hlaupið með okkur í allar áttir eins og gerðist t.d. fyrir hrunið. Þar voru alls konar pakkar búnir til og verðmæti búin til sem fólk trúði á eða trúði ekki á. Þetta á ekki að koma grunnhagkerfinu við þar sem fólk er bara að reyna að hafa í sig og á og lifa lífinu sómasamlega og njóta sín. Við þurfum að tryggja það. Hitt þurfum við að passa að fari ekki fram úr sér.

Síðan þarf að innleiða sveigjanlegri atvinnu-, mennta- og heilbrigðisstefnu í takt við tækniþróun og sjálfvirknivæðingu. Sí- og endurmenntun mun verða sífellt mikilvægari eftir því sem líður á. Og þegar allt kemur til alls, til að loka hringnum í þessu, þá er það sjálfbærni sem er lykilatriði. Efnahagsstefna Pírata er mjög viðamikil en samt mjög einföld. Hún snýst um sjálfbærni. Einhver gæti spurt: Er þetta ekki bara enn einn frasinn eins og stöðugleiki? Heiðarlega svarið verður að vera: Auðvitað. Það er ekkert mál að segja bara sjálfbærni og svo gerir fólk ekkert sem er sjálfbært. Sjálfstæðisflokkurinn segir bara stöðugleiki en meinar eitthvað allt annað, útkoman er alltaf einhver allt önnur. Munurinn er að alvörusjálfbært samfélag er sjálfkrafa stöðugt samfélag líka. Það er lykilatriði.

Það sem við meinum með sjálfbærni er að við náum sjálfbærni með því að tryggja lágmarksframfærslu. Það er grunnurinn að fólk sé a.m.k. þar. Það er vissulega pólitísk umræða um það nákvæmlega hvar þau mörk liggja og hvað þau mörk þýða. En við þurfum a.m.k. að ná einhverri niðurstöðu um það, svo má deila um það hvernig það þróast og þess háttar. En ef við erum alla vega með skilgreininguna á því, hvernig sem við rífumst um smáatriðin innan þess, þá höfum við alltaf eitthvað til að horfa til. Við þurfum líka að tryggja húsnæðisöryggi. Þetta er sjálfbærni einstaklingsins, sá hluti sem snýst um sjálfbærni einstaklingsins, bara að fólk geti lifað lífi sínu sómasamlega. Við viljum hafa sanngjarnt skattkerfi sem tryggir í rauninni sjálfbærni hagkerfisins. Eins og ég segi þá er peningahagkerfið í rauninni allt annað en fólk kannski býst við, svona upp á bókhald að gera. Það er búið til fjármagn inn í kerfið með því að búa til lán og með ríkisframlögum o.s.frv. En það þarf líka að taka peninga einhvers staðar úr hagkerfinu á móti til að viðhalda einhverju jafnvægi með tilliti til þeirra verðmæta sem eru til í hagkerfinu. Ef peningamyndun er umfram verðmæti í hagkerfinu er einfaldlega verðbólga. Ef hún er minni þá verður verðhjöðnun sem í stóra samhenginu gerist aldrei af því að stjórnin á því að búa til peninga, ekki verðmæti, er hjá aðilum sem í rauninni hafa ekki hag af því að það sé verðhjöðnun, við getum orðað það þannig.

Síðan er það grænni atvinnustefna, sem er þá sjálfbærni samfélags í heild, sjálfbærni jarðarinnar sem við tryggjum með því. Þannig tryggjum við öryggi þar sem grunnframfærsla er tryggð.

Að lokum er það svona slaufan á þetta allt saman sem er gagnsæið. Við erum með sjálfbærni, öryggi og svo gagnsæi. Það skiptir öllu máli til þess að við getum haldið pólitíkusunum við efnið, að þeir séu í raun og veru að gera það sem þeir segjast ætla að gera. Aftur tek ég dæmið um Fangelsismálastofnun. Ráðuneytið kemur og segir: Fangelsismálastofnun þarf þetta mikinn pening, þegar hún þarf í raun og veru meiri pening en fær ekki að láta Alþingi vita að hún þurfi meiri pening nema þær upplýsingar detti ofan af himnum í fréttum eða frá Ríkisendurskoðun eða eitthvað því um líkt. Af hverju þurfum við skýrslu Ríkisendurskoðunar til að segja okkur að Fangelsismálastofnun hafi verið vanfjármögnuð í hvað mörg ár? Í alvörunni? Áttum við ekki að vita þetta í öllum fjárlögum sem við höfum samþykkt hérna undanfarin ár? Við vissum þetta þegar við samþykktum fjárlög 2023. Samt var ekkert gert. Við vissum það ekki þegar fjárlög voru samþykkt 2022 af því að við vorum ekki látin vita af því. Það var einfaldlega þannig. Við samþykktum það í góðri trú af því að rekstri fangelsanna hafði einfaldlega verið skilað árið 2021, það var í einhverjum plús eða mínus eða hvernig sem það var en sagði okkur ekkert í rauninni um veitta þjónustu, ekki neitt. Þegar maður fer í heimsókn á Litla-Hraun og sér mygluna úti um allt og húsin sem eru að hruni komin þá slær það mann aðeins öðruvísi heldur en tilfinningin sem maður fær þegar maður fær fjárlagafrumvarp í hendurnar og fjármálaráðherra kemur og mælir fyrir frumvarpinu og segir að allt sé æðislegt.

Getum við hætt þessum leik, í alvörunni? Getum við farið að tala um þetta eins og þetta er í raun og veru, hætt með þessar blekkingar um að ríkisstjórnin sé að gera svo æðislega hluti þegar við löbbum inn í húsin og sjáum mygluna? Verum heiðarleg. Einungis með því getum við gert betur. Annars erum við að blekkja sjálf okkur og þá reynum við að halda því sama áfram og við höfum gert alltaf og það verður bara meira en mygla og verri þjónusta o.s.frv. Við spyrjum okkur ekki nægilega vel út í afleiðingarnar af því sem við samþykkjum sem við fáum hérna frá ráðuneytunum, merkilegt nokk. Og þegar ég er að reyna að spyrja í fjárlaganefnd hver í alvörunni ræður hversu mikið af fjárheimildum fer í ríkisskattstjóra, Samkeppniseftirlitið eða Fjármálaeftirlitið þá er það alltaf ríkisstjórnin sem kemur og segir: Alþingi ákvað þetta. Tæknilega séð er það alveg rétt. En við fengum ekkert að vita hvað við vorum að samþykkja. Það bara virkar ekki þannig. Við reynum að spyrja og spyrja en svörin eru mjög oft mjög þunn. Þau eru alls ekki það sem ég myndi kalla upplýsandi, langt í frá. Ég hef stundum þurft að spyrja í heilt ár til þess að fá einfalt svar sem hefði verið hægt að svara strax af því að það var sífellt verið að reyna að víkja sér undan því að svara spurningunni og þá þurfti ég að spyrja aftur og aftur. Þessi tímaeyðsla, bæði tímaeyðsla í mínu lífi að þurfa að elta þetta og tímaeyðsla þeirra sem voru að reyna að komast hjá því að svara, kostar líka pening. Það er gjörsamlega óþolandi. Það er gjörsamlega óþolandi að framkvæmdarvaldið geti ekki verið heiðarlegt við Alþingi og ráðherrar heiðarlegir við Alþingi líka um það hvað þessar fjárheimildir sem þeir fá þýða í raun og veru.  þýða.

Okkur var sagt t.d. að Landhelgisgæslan, fyrir síðustu fjárlög sem voru samþykkt fyrir þetta ár, væri alveg á hvínandi kúpunni og það þyrfti að selja flugvél o.s.frv. Þá hlaupa allir upp til handa og fóta og bæta við pening til þess að Landhelgisgæslan þurfi ekki að selja flugvél, hún er svo mikilvæg. Æðislegt. En það var bara algeru lágmarki mætt, að sögn, svo hún gæti skrimt á meðan væri verið að skoða eitthvað og finna einhverjar úrlausnir. Um mitt árið kemur síðan fréttatilkynning frá Landhelgisgæslunni þar sem hún fór í tilraunaverkefni norður í landi fyrir rúmar 100 milljónir. Hvar fékk hún þann pening? Átti hún ekki að vera á hvínandi kúpunni? Allt í einu hafði hún efni á 100 milljóna tilraunaverkefni. Fínt verkefni, ég skal ekki setja neitt út á það, ekki orð, verkefnið er frábært. En það kom hvergi fram í neinni áætlun, ekki fjármálaáætlun stjórnarinnar sem á að tilgreina svona verkefni og kostnaðinn við þau. Það á ekki að vera hægt að fara og segja: Heyrðu, prófum þetta, við erum hérna með 100 milljónir aukalega sem við getum nýtt í þetta núna, æðislegt. Hvar fékkstu þessar 100 milljónir? Hvar er fjárheimildin fyrir þessum 100 milljónum? Í hvað annað áttu þessar milljónir að fara? Aldrei svar.

Þetta er rosalega alvarlegt. Þess vegna er gagnsæi mikilvægt, af því að við eigum ekki að láta framkvæmdarvaldið komast upp með að leyna upplýsingum fyrir Alþingi og þjóðinni. Fólk á ekki að þurfa að treysta pólitíkinni. Það á að vera hægt að sjá þetta með eigin augum. Fólk á að geta gengið að fjárlagafrumvarpinu og séð hvað er að gerast eða ítarefni, það þarf ekki alltaf að vera í þessari blessuðu bók, kannski ítarefni á einhverjum vefsíðum o.s.frv. Það væri frábært, það þarf ekki að vera prenta allar ábata- og kostnaðargreiningarnar með hverju einasta markmiði því við viljum líka spara pappír, það væri dálítið brjálæði að birta það þannig, en þetta þarf að vera aðgengilegt og það vantar. Lög um opinber fjármál eru skýr með það. Það á að kostnaðarmeta og ábatagreina stefnu stjórnvalda.

Áttum okkur aðeins á því að þarna er smávegis munur. Stefna stjórnvalda er eitt en síðan er þessi fjárhagsrammi sem oft er talað um. Ég fer í nefndarálitinu yfir þennan ramma. Fjárhagsrammi fjárlaga er í rauninni það sem það kostaði að reka ríkið á síðasta ári. Það er ramminn fyrir fjárlagagerðina núna sem er síðan bætt smá við eða tekið smá út o.s.frv. Hann er 90 og eitthvað prósent af öllu heila apparatinu. Spyrjum við hvað er gert við þann pening? Neibb. Þetta kallast eftirlit með framkvæmd fjárlaga sem við höfum einfaldlega ekki tíma til af því að hérna koma mál eins og fjárlagafrumvarpið og fjármálaáætlun á borð fjárlaganefndar sem eyðir tíma sínum einfaldlega í heimsóknir allra umsagnaraðila sem skrifuðu samt umsögn. Það stendur á blaði hver umsögnin er. Samt fer allur tími nefndarinnar í að fá gesti sem segja nákvæmlega það sama og stendur í umsögninni. Jú, við getum spurt spurninga en það er ekkert rosalega gagnlegt því að við höfum þá í rauninni bara munnlegar heimildir fyrir því sem kemur fram í svörunum, heimildir sem ættu að vera aðgengilegar fyrir þjóðina líka. Þetta er ástæðan fyrir því að hv. fyrrverandi þingmaður, Helgi Hrafn Gunnarsson, lagði til að nefndarfundir yrðu frá og með deginum í dag almennt séð opnir. Það er til þess að fólk sjái og heyri hvað gestir eru að segja, og þó það væri bara fyrir aðra þingmenn sem vilja fylgjast með hvað er að gerast í öðrum nefndum án þess að þurfa að treysta á frásagnir sem koma fram í nefndarálitum eða frá öðrum þingmönnum því við erum líka með þá stöðu að ekki geta allir flokkar mannað allar nefndir en þurfa kannski að sinna ýmsum málum sem fara í gegnum allar nefndir þingsins.

Þegar Píratar horfa á hagkerfið sjáum við nefnilega ekki peninga, við sjáum fólk. Í einfaldri mynd er hagkerfið bara fólk og hugmyndirnar sem það fólk fær. Hagkerfi er afrakstur hugsana og hugmynda sem hafa þróast í gegnum tímann. Hugmyndir okkar um afkomu hafa breyst mikið, þær voru einu sinni byggðar á því að veiða og safna og svo kemur landbúnaður, iðnaður og loksins nútímakapítalismi. Þetta eru allt mismunandi aðferðir til að skipuleggja samfélagsstofnanir og menningu sem eru byggðar á þekkingu og skilningi á hverjum tíma, sérstaklega þekkingu okkar og skilningi á t.d. mannlegri hegðun.

Til þess að skilja hagkerfið þá þurfum við að skilja mannlega hegðun og hún er merkilega oft öðruvísi en við búumst við. Hópar haga sér öðruvísi heldur en einstaklingar og einstaklingar hagar sér öðruvísi en hópar og við þurfum að taka tillit til ýmissa mismunandi skoðana og viðbragða við hinum ýmsu lögum sem eru sett hérna og kostnaði þess vegna.

Þess vegna er svo augljóst að velsældarhagkerfið og grunnframfærsla, þ.e. borgaralaun, eru hagfræðilegu lausnirnar sem við þurfum á að halda. Borgaralaun af því að þau koma í veg fyrir fátæktargildrur hinna klassísku jöfnunartækja. Vaxtabætur, barnabætur, húsnæðisbætur, alls konar bætur. Þetta eru ákveðin hagstjórnartæki sem virka á ákveðinn hátt, stundum vel og stundum illa, eins og ég fór yfir áðan hvernig fátæktargildrurnar virka þegar fólk fær meiri tekjur og lendir þá í skerðingum o.s.frv., mismikið eftir því hvar fólk er í tekjustiganum.

Við leggjum til varanlegri lausn. Það eru borgaralaunin og þá þarf auðvitað að viðhalda þeim með grunnframfærsluviðmiðum eins og þarf að viðhalda t.d. viðmiðum barnabóta. En þetta er þá allt á einum stað og ekki gert ráð fyrir skerðingum þannig að fólk getur alltaf hreyft sig og gert meira án þess að vera í rauninni lamið niður fyrir að reyna að gera meira, gera betur. Það er engin innbyggð fátæktargildra í þessu. Við erum, eins og ég sagði áðan, með ákveðna útfærslu borgaralauna í dag sem er persónuafsláttur þannig að þetta er ekkert flókið. Velsældarhagkerfið fór ég yfir áðan.

Ég hef verið að biðja um meira og dýpra samtal um efnahagsmál en núverandi stjórnvöld hafa boðið upp á. Mér finnst efnahagsumræðan því miður of yfirborðskennd. Hún einfaldlega miðast alltaf við hagvöxt og verðbólgu og stýrivexti, eitthvað svoleiðis, þessar klassísku hagfræðilegu stærðir og það er ekki nóg. Það er alveg óboðlegt hvernig núverandi staða er og hvernig ríkisstjórnin og Seðlabankinn hunsa algerlega að útskýra það á mannamáli fyrir fólki af hverju stýrivextir eru 9,25%. Af hverju er verðbólgan 8% eftir tvö ár af verðbólguþróun? Útskýringarnar skipta máli. Aðeins með útskýringunum getum við lagt til tillögur um það hvernig á að bregðast við.

Sem dæmi, þá er ekki líklegt að verðbólgan verði búin að ná einhverju jafnvægi fyrr en í apríl, maí á næsta ári. Ef allt gengur vel þá gæti verðbólgan endað einhvers staðar í kringum 5%. Ekki vegna neinna aðgerða ríkisstjórnarinnar heldur eingöngu vegna stýrivaxtahækkana Seðlabanka sem notaðar eru til þess að berja niður hagkerfið. Þetta er útreikningur sem einfaldlega gerir ráð fyrir meðalverðbólgu á þessari öld, meðalmánaðarverðbólgu. Ef við gerum ráð fyrir því að næstu mánuðir gangi bara fyrir sig eins og meðaltalið hefur verið á þessari öld, sem er um 0,3–0,4% hækkun á mánuði, eitthvað svoleiðis, þá smám saman trappast verðbólgan niður í 5% í apríl, maí eða svo. En, eins og ég sagði áðan, ef hún heldur áfram að vera eins og meðaltalið var á þessu ári þá endar hún í tæplega 7,5% í lok næsta árs. Þetta er munurinn sem við erum að berjast við í rauninni.

Það kom  fram á opnum fundi efnahags- og viðskiptanefndar 26. október síðastliðinn að Seðlabankann skortir og í rauninni ríkisstjórnina líka upplýsingar um það hvar bólan er, hvar vandinn er. Þegar við í fjárlaganefnd spyrjum hvar álagið mun lenda þá er ekki hægt að segja okkur það. Á hvaða tekjuhópum lendir álagið og stýrivaxtahækkanirnar? Svarið er einfaldlega: Við vitum það ekki. Það var mjög skýrt á þessum opna fundi. Ég mæli með því að horfa á hann, hann var mjög áhugaverður.

Eftir síðasta hrun er fjármálakerfið mjög vel varið. Það mun líklega ekki verða fyrst til að gefa sig. Hvort það verða heimilin sem sligast fyrst undan vaxtabyrðinni með tilheyrandi húsnæðismissi og þess háttar eða hvort fyrirtækin sligast fyrst vegna skulda, sem mun leiða til meira atvinnuleysis sem hefur síðan áhrif á heimilin, vitum við ekki. Við vitum ekki hvort gerist í rauninni fyrst og hvort bregst fyrst ef áfram heldur eins og hefur verið þetta ár. Fræðilega og mögulega náum við einhverri mjúkri lendingu.

Til lengri tíma litið er Ísland ríkt samfélag og við munum tvímælalaust ná að komast út úr þessu. Engar áhyggjur af því. Það er vonandi hægt að gera hlutina þannig að það gerist aðeins fyrr og kannski betur. Þetta er allt óljóst og stjórnvöld svara ekki spurningum um hvar helst reynir á. En samt segjast stjórnvöld vera að fylgjast með. Ég held að það sé réttara að segja að stjórnvöld séu einfaldlega að bíða og sjá hvað gerist af því að um leið og það gerist þá vitum við hvað hefur brugðist fyrst, hvort það þurfi að bregðast við með aðstoð við heimilin eða við fyrirtæki eða koma í veg fyrir atvinnuleysi eða bregðast vegna atvinnuleysis eða hvað það er. Það er ekki reynt að koma í veg fyrir það fyrir fram. Og þegar það svo gerist þá fáum við væntanlega einhvern fjölmiðlafund með glærum og aðgerðapakka eins og hefur gerst allt síðasta kjörtímabil.

Á þessum stað erum við komin eiginlega í heilan hring. Það er aftur frasinn um stöðugleikann sem ræður ríkjum. Annað og betra orð er hins vegar stöðnun. Á meðan ekkert breytist er vissulega ákveðinn stöðugleiki. Það eru fyrirsjáanleg verðbólguskot með nokkurra ára millibili, það er áframhaldandi verðrýrnun krónunnar og það er verðtrygging sem skellir allri skuldinni á heimili landsins og það er áframhaldandi húsnæðisskortur. Þetta er efnahagsstjórnin í hnotskurn. Hversu mikið sem stjórnvöld vilja veifa einhverjum glærum og segja annað er þetta samt reyndin. Ef við drögum einfaldlega tjöldin frá og horfum á það sem í raun og veru er að gerast þá er ekki hægt að fela það með orðum eða fínum umbúðum eða því um líku. Þetta er vandinn og hann er alltaf falinn í þessum meðaltölum. Það er svolítið vandinn sem við erum að glíma við. Það er talað um meðaltal í hinu og þessu en við vitum alveg að fyrir fólk sem er í og við meðaltalið og yfir það er lífið ekkert sérstaklega erfitt á Íslandi. Meðaltal eða miðgildi tekna er ekkert rosalega skemmtilegt, vissulega, hvað þá fyrir hinn helminginn sem er undir meðaltalinu. Þar verður lífið sífellt erfiðara. Eins og ég talaði um áðan þá þurfum við að fylgjast með því hvernig þau mörk, erfiðleikamörkin, eru að þróast. Eru þau að þróast í áttina að meðaltalinu, er stærri og stærri hópur að lenda í vandræðum eða erum við að halda sjó eða jafnvel gera betur? Þetta vantar algerlega. Það hefur verið passað upp á fjármagnið og við öll hin sem erum ekki með slíka tryggingu eins og verðtryggingin er í rauninni eigum bara að redda okkur. Við erum ekki með verðtryggð laun, við erum ekki með belti og axlabönd eins og fjármagnið og við verðum bara að redda okkur. Með öðrum orðum, það er efnahagsstjórn „stöðugleika“.

Þess vegna er góðra gjalda vert að skoða efnahagsstefnu Pírata. Við seljum ekki töfralausnir. Þetta leysir ekki vandann eins og dögg fyrir sólu og allur vandinn hverfur. Heimurinn er flóknari en svo að slíkar lausnir virki. Við bjóðum hins vegar upp á ákveðna heildarsýn þar sem gagnsæi og sjálfbærni er grunnstefið sem býr til það efnahagslegu öryggi sem fólk þarf á að halda til þess að það sé alvörustöðugleiki, að það sé sjálfbærni.

Ég fer í næstu ræðu aðeins yfir fjárlagafrumvarpið sjálft og mig langaði að fara yfir Byggðastofnun o.s.frv., það eru mjög áhugaverð atriði þarna sem eru góð dæmi um það hvernig ríkisstjórnin og allt þetta apparat virkar í raun og veru ekki. Það eru sett ákveðin markmið. Lög um opinber fjármál virka þannig að ríkisstjórnin setur sér markmið. Við ætlum að gera betur í hinu og þessu. Væntanlega hafa þau engan áhuga á markmiðum þar sem þau ætla að gera verr í einhverju, það væri mjög skrýtið. Ríkisstjórnin setur sér hin og þessi markmið, t.d. um Landhelgisgæsluna. Þar var sett markmið um ákveðinn viðbragðstíma og hlutfall þess að geta brugðist við á einhverjum sex eða 12 tímum eða hvernig sem það var. Þetta var sett í fjármálaáætlun sem viðmið. Staðan 2022 var svona, árið 2024 ætlum við að vera komin upp í hærra viðbragðshlutfall, geta komið oftar og hraðar o.s.frv. Árið 2028 verðum við orðin  æðislega góð, þá erum við bara alltaf til staðar. En gegnumgangandi frá fjármálaáætlun 2018, 2019, 2020 o.s.frv. þá hefur alltaf verið þetta markmið, að  gera betur. En niðurstaðan hefur verið sú að við höfum gert verr og einmitt í þessum viðbragðstíma. Til dæmis var flugvélin sem átti að selja aldrei til staðar. Hún gat í rauninni ekki náð þeim markmiðum sem ríkisstjórnin sjálf setti sér. Þetta voru markmið sem ríkisstjórnin sjálf gerði fyrir sig, hún sagði: Við ætlum að gera þetta. Þegar ríkisstjórnin kemur síðan með fjárlög, bæði fjármálaáætlun og fjárlög, og leggur á borðið hjá Alþingi með þessum markmiðum á bak við, að við ætlum að gera betur, flugvél Landhelgisgæslunnar ætlar að vera til taks allt árið, þá greiðir fólk hérna í meiri hlutanum væntanlega atkvæði með því í þeirri trú að það fjármagn sem er verið að leggja til Landhelgisgæslunnar í þessu tilviki muni skila þessum árangri. En þegar það gerist ekki, hvern er verið að svíkja? Af hverju ættu þingmenn meiri hlutans að sætta sig í rauninni við það að samþykkja þessi markmið? Við viljum gera vel í málefnum Landhelgisgæslunnar. Við viljum að landsmenn geti hrósað sér af öflugri Landhelgisgæslu sem er með góðan viðbragðstíma. En þegar þeir greiða atkvæði um fjárheimildirnar og halda að þeir séu að greiða atkvæði um fjárheimildir sem muni skila þessum árangri og það reynist síðan ekki vera satt, hvað þá? Hver ber ábyrgð á því? Hver fer brjálaður til ráðherra og segir: Heyrðu, er verið að rugla í mér? Ég hélt að við ættum að skila þessum árangri en við erum ekki að ná honum. Af hverju erum við ekki að ná þessum árangri? Hvað er að gerast?

Þetta er stóri gallinn í fjárlagagerð Alþingis þegar allt kemur til alls. Við höfum í alvörunni ekki hugmynd um það hvaða fjárheimildir við erum að samþykkja og hvaða árangur á að nást með þeim fjárheimildum. Stjórnvöld segja okkur ekki upphátt hvaða árangri fjárheimildir munu skila. Þrátt fyrir endurtekna samþykkt þingsins á t.d. fjármálaáætlun og hvaða markmiðum eigi að ná, hvaða þjónustu borgararnir eiga að fá, um réttindi fatlaðs fólks þá er það samt ekki niðurstaðan. Þá hljótum við að þurfa að spyrja: Ef við viljum í alvörunni að þetta gerist, af hverju kemur ekki fjárheimild fyrir því? Ef við sættum okkur við það að við höfum einfaldlega ekki efni á því, af hverju samþykkjum við þá þessi markmið til að byrja með? Það hlýtur að vera spurning líka sem stjórnarþingmenn hljóta að spyrja sig. Af hverju er ég að ljúga að landsmönnum um að þetta verði staðan eftir fjögur ár, að Landhelgisgæsluþyrlan eða -flugvélin verði til taks allan ársins hring? En svo gerist það ekki. Hvort eru það þingmenn sem greiða atkvæði um hvað þeir vilja að gerist en fjármagn fæst ekki fyrir því sem eru að ljúga að þjóðinni eða ráðherrann sem kom með tillögurnar um það hvernig ætti að uppfylla þessi markmið? Ég satt að segja vita það ekki en ég veit að þau bera öll ábyrgð á því.


Ræðumaður: Björn Leví Gunnarsson

Forseti. Smáathugasemd við bjölluslátt hæstv. forseta. Ég hef setið í stól forseta og við fengum sérstaka ábendingu um að verulega góður bjöllusláttur hefði óþægileg áhrif á útsendinguna, myndi glymja ansi hátt í sjónvarpsútsendingu, þó að okkur þingmönnum sé engin vorkunn að þurfa að þola bjöllusláttinn, sérstaklega þegar við förum yfir tímann. En svona af virðingu við áhorfendur þá var mælst til þess að forsetar myndu vera aðeins mýkri á bjöllunni til að byrja með. Ég veit ekki hvort þetta hafi skilað sér áfram inn í forsætisnefnd en því er alla vega komið til skila núna.


Ræðumaður: Björn Leví Gunnarsson

Forseti. Það er pínulítið af gefinni reynslu sem þessar spurningar koma frá mér, eins og með Landspítalann. Ég hef upplifað einmitt framkvæmdastopp eða framkvæmdahlé sem var í rauninni til þess að spara peninga. Þar voru útskýringarnar líka þær að það væri ekki hægt að framkvæma fyrir þetta mikið fjármagn á árinu, en það var bara hlé, það var hægt að gera ýmislegt samkvæmt því sem ég heyrði þegar ég labbaði bara inn á framkvæmdasvæðið og spurði verkfræðingana sem voru þar. Er ekki hægt að gera ýmislegt hérna? Þeir sögðu: Jú, við erum bara ekki með pening. Mig langar líka til að spyrja formann fjárlaganefndar um niðurfellingu á fjármagni til grunnrannsókna. Skilaboðin eftir Covid voru að við ættum að vaxa úr kófinu, vaxa úr þessari efnahagskreppu sem kom í kjölfarið en nú er verið að leggja til að leggja niður fjármagn sem í raun ætti að kosta rúmlega 70 doktorsverkefni, þ.e. ársverk doktorsnema. Það munar um minna  í framtíðarnýsköpun og hagvexti að gera það á þessum tíma.


Ræðumaður: Björn Leví Gunnarsson

Forseti. Þetta er mjög merkilegt fjárlagafrumvarp. Eitt af þeim verri sem ég hef séð, verð ég að segja, því miður. Sem dæmi um það þá kemur í 2. umræðu hér 4 milljarða ofáætlun á nýja Landspítalann, ég trúi því samt ekki, og 4,5 milljarða ofáætlun á greiðslum til aldraðra, sem ég trúi ekki að sé í rauninni alveg rétt, og á öryrkja líka. Það er mjög heppilegt að þarna falli einmitt niður fjárheimildir þegar það þarf að vera með aðhaldssöm fjárlög. Það býr til smásvigrúm fyrir meiri hlutann til að koma með fullt af tillögum hingað og þangað. Ég fatta ekki hvernig það eru aðhaldssöm fjárlög. Það gengur bara ekki upp. Dæmi um þetta, hvernig þetta er allt að fúnkera, er það sem kom hérna fram í andsvörum um Fangelsismálastofnun. Fyrir áramót í fyrra þá spurðum við fangelsismálastjóra: Hvernig er það nú eiginlega með fjárhagsáætlanirnar sem eru gerðar fyrir stofnunina, er þetta nægur peningur til að reka stofnunina samkvæmt lögum? Hann svaraði nei. Þá báðum við hann um fjárhagsáætlun sem við gætum fengið sem endurspeglaði lágmarksþörf miðað við lög. Við fengum þá fjárhagsáætlun. Hún var 300 milljónum hærri heldur en var gert ráð fyrir í fjárlögum. Þetta er eitt stærsta vandamálið sem við glímum við hérna á þingi. Við fáum ekki að vita hvað það kostar að framkvæma grunnþjónustu ríkisins, t.d. rekstur á fangelsum. Þar vantaði á þessu ári, við vitum það,  300 milljónir miðað við þessa áætlun frá fangelsismálastjóra.

Ég minni hv. þingmann á ræðutímann.Ég spyr: Hver fær að ákveða það að vanfjármagna þjónustu ríkisins ef ekki Alþingi? Af hverju vitum við ekki af því þegar fjárlög eru lögð fram og það er bent á: Það vantar peninga í þetta en við höfum bara ekki efni á því?


Ræðumaður: Gísli Rafn Ólafsson

Virðulegi forseti. Mig langar að byrja á því að þakka hv. framsögumanni fyrir góða vinnu við mikilvægt frumvarp og þakka nefndinni allri fyrir að hafa unnið það skjótt og vel. Hér er um mjög mikilvægt frumvarp að ræða fyrir stóran fjölda fólks sem hefur þurft að yfirgefa aðstæður eftir náttúruhamfarir. Við höfum sýnt það hér á Alþingi að þegar kemur að þessum málum þá getum við staðið saman og unnið mjög vel að því að tryggja að vel sé tekið utan um fólk í þessum aðstæðum.

En mig langar að hvetja hæstv. innanríkisráðherra og/eða hv. velferðarnefnd til að horfa aðeins til framtíðar. Við búum á landi þar sem atvik eins og þau sem við upplifðum í Grindavík geta átt sér stað hvenær sem er og við sáum það nú bara á dögunum hversu lítið þurfti til til að jafnvel þyrfti að flytja fullt af fólki  frá Vestmannaeyjum. Það voru ekki náttúruhamfarir sem orsökuðu það heldur einfalt slys. En við búum í landi þar sem náttúruhamfarirnar gerast, þær gerast án viðvörunar. Það að setja sérstök lög til að tækla svona mál tekur tíma og er óþarfi. Það væri hægt að gera svipað  og við ákváðum hér á Alþingi 1973 þegar við uppgötvuðum að við höfðum ekki búið til neitt til að tryggja húsnæði fólks þegar það eyðileggst vegna náttúruhamfara. Þá   bjuggum við til það sem þá var kallað Viðlagasjóður. Síðan þróaðist það yfir í það sem heitir í dag Náttúruhamfaratrygging Íslands. Af hverju? Jú, m.a. vegna þess að við vissum að það var of seint í rassinn gripið, eins og það er kallað, að framkvæma hlutina eftir hamfarirnar verða.

Þess vegna langar mig að hvetja ráðuneytin, bæði innviðaráðuneytið sem og félags- og vinnumarkaðsráðuneytið, til  að taka þessa góðu vinnu  sem unnin var til að tryggja bæði framfærslu og húsnæðisstuðning við Grindvíkinga og setja vinnu í gang við  að búa til lög eða búa til greinar í lögum sem gera það að verkum að við getum virkjað svona stuðning um leið og náttúruhamfarir verða hér á landi og þannig verið fljót að eyða þeirri óvissu sem fólk sem gengur í gegnum þær upplifir. Þó að það sé búið að lýsa því yfir í ríkisstjórninni að það verði stutt við þetta, þó svo að þingið sé búið að taka málið inn, þó svo að við séum að klára þetta mál núna þá er fólk samt búið að lifa í óvissu vegna þess að það veit aldrei: Fell ég undir þessi lög eða ekki? Mun þetta styðja mig í mínu ástandi? Það veit það ekki fyrr en búið er að samþykkja lögin. Þess vegna er svo mikilvægt að við hjálpum til við að eyða þessari óvissu alltaf í framtíðinni, strax, með því að eiga svona lög tilbúin. Ég hvet nefndina sem  fjallar um þetta, ég held að velferðarnefnd sé með bæði þessi  mál,  og ég hvet ráðuneytin og hæstv. ráðherra líka til að gera það. Ég fagna þessu frumvarpi og styð það eindregið.


Ræðumaður: Greta Ósk Óskarsdóttir

Virðulegi forseti. Ég þakka góðar móttökur. Það er mér sannur heiður að standa hér uppi í pontu í þingsal. Ég hef oft horft inn að utan og hlakkað til að fá að taka þátt og ekki aðeins leyfist mér það í dag heldur er beinlínis ætlast til þess af mér og það er tækifæri sem ég er þakklát fyrir. En af hverju ætli ég sé hér? Þegar ég var lítil stelpa var ég sérstaklega hrifin af kerfum og ég spáði mikið í það hvernig hlutirnir virkuðu. Ég sá fyrir mér heilu virknimódelin í huganum á mér og hugsaði að það hlyti að liggja fyrir mér að verða kerfisfræðingur. Mér leist bara nokkuð vel á þetta plan þar til ég komst að því að kerfisfræðingar væru fólk sem vinnur við tölvur, eins og Fiffó frændi, en það leist mér ekkert á svo að ég varð eiginlega alveg afhuga því. Ég er því ein fárra Pírata sem ekki elskar forritun, en það má nú segja að við í Pírötum séum flest góð í kerfum en bara sum góð í tölvum.

Heyr, heyr.Þegar ég var 25 ára þá gekk ég með tvíbura. Þeir fæddust allt of mikið fyrir tímann, eftir fimm og hálfan mánuð af meðgöngu, og fæddust á mörkum þess að vera lífvænlegir. Annar sonur minn lifði í sólarhring og hinn sonur minn barðist fyrir lífi sínu í mánuð og ég missti hann oft næstum frá mér. Hann komst úr lífshættu en þurfti að vera þrjá mánuði til viðbótar á vökudeild. Þetta allt saman markaði hann og mig, hann er með ör og afleiðingar og ég með hausinn fullan af hugsunum. Í dag er þessi sonur minn glæsilegur ungur maður sem ég lít upp til á alla vegu og líka bókstaflega því að hann er orðinn hávaxnari en ég. Svo missti ég mömmu mína úr óhugnanlegum veikindum fjórum árum síðar, eina fínustu mömmu sem hægt er að óska sér. Þegar sorgin sjatnaði aðeins fór hausinn minn af stað: Hvað hafði farið úrskeiðis? Hvað hefði verið hægt að laga og hvað er hægt að laga? Ég fann fullt af hlutum sem höfðu haft áhrif og hægt væri að laga. Suma hlutina hafði ég gert vitlaust sjálf en ég fann líka alls konar í kerfunum okkar sem hafði áhrif og hægt væri að laga.   Þess vegna er ég hér, því að mig langar að laga kerfin og skapa velferð og vellíðan, en einnig til að takast á því að það finnst mér líka dálítið gaman. Ég þakka því bara kærlega fyrir mig.


Ræðumaður: Gísli Rafn Ólafsson

Frú forseti. Hér erum við að ræða mál þar sem verið er að laga það í löggjöfinni hjá okkur að þeir sem selja hér búnað til notkunar í fiskiskipum gátu ekki prófað þennan búnað nema fara með skipin út fyrir landhelgina, til þess eins að geta prófað hvernig allt virkaði. Það sem er mjög ánægjulegt er að þarna er verið að tryggja það að hér sé hægt að stunda nýsköpun og fundin leið til þess að tækla það hvernig hægt sé að gefa þessum aðilum leyfi til að framkvæma hlut sem hefur ekkert með sjálfar fiskveiðarnar að gera heldur það að geta selt þennan búnað og prófað hann á góðan máta. Það er mjög ánægjulegt að atvinnuveganefnd öll tók þetta mál fyrir og stendur einhuga á bak við það. Það er von mín að við pössum að taka fyrir svona hluti og finnum leiðir til þess að tryggja það að nýsköpun geti átt sér stað og séum óhrædd við að taka við ábendingum um slíkt frá þeim sem eru að stunda nýsköpun, frá þeim sem eru að reyna að búa til störf hér á landi, að við tökum þeim opnum örmum og finnum leiðir eins og þessa; það er leyft að veiða fisk, prófa vélarnar og fiskurinn rennur allur til ríkissjóðs. Með öðrum orðum er enginn kostnaður við þetta. Við verðum að reyna að hugsa út svona lausnir því að með því að opna fyrir það að prófa þetta verða íslensk fyrirtæki sem stunda framleiðslu á búnaði fyrir skip samkeppnishæfari. Þetta er hægt á mörgum öðrum sviðum sem við þurfum bara að vera opin fyrir hér á Alþingi að taka fyrir. Þetta er einfalt frumvarp. Það er einföld lausn búin til. Þetta fer hratt og vel í gegnum nefndir þingsins og nýsköpunin blómstrar.


Ræðumaður: Arndís Anna Kristínardóttir Gunnarsdóttir

Forseti. Ég mæli hér fyrir nefndaráliti 1. minni hluta velferðarnefndar um þetta mál. Í tillögu þeirri sem hér er til umræðu er fjallað um framkvæmdaáætlun á sviði barnaverndar árin 2023–2027 en skv. 5. gr. barnaverndarlaga ber ráðherra að leggja fyrir Alþingi slíka framkvæmdaáætlun til fjögurra ára í senn að loknum sveitarstjórnarkosningum. Meginmarkmið barnaverndarlaga er að tryggja börnum viðunandi uppeldisskilyrði og veita börnum sem búa við óviðunandi aðstæður og börnum sem stofna heilsu sinni og þroska í hættu nauðsynlega aðstoð. Framkvæmdaáætlun þessi er á sviði barnaverndar og afmarkast verkefnin því samkvæmt skilgreiningu barnaverndarlaga. Á tímabili framkvæmdaáætlunarinnar verður þverpólitískri þingmannanefnd um málefni barna, með stuðningi og í samstarfi við stýrihóp Stjórnarráðsins í málefnum barna, falið að ljúka heildarendurskoðun barnaverndarlaga og eftir atvikum annarra laga sem breyta þarf til þess að fá heildaryfirsýn yfir málefni barna hér á landi og þjónustu við þau. Hér er því mikilvægt verkefni fyrir höndum og mikilvægt að tekið verði tillit til allra þeirra þátta sem hefur verið bent á í tengslum við framkvæmd barnaverndar á Íslandi.

Almennt virðist ríkja samstaða á meðal hag- og umsagnaraðila um að þörf sé á þeim breytingum sem lagðar eru til með áætluninni. Þó eru nokkur atriði sem minni hluti velferðarnefndar, sú er hér stendur, saknar sárlega úr áætluninni, þ.e. sem hvergi kemur þar fram þótt brýnt tilefni hafi verið til. Það sem ég tel fyrst og fremst verulega gagnrýnisvert er að í áætluninni er hvergi minnst á aðkomu barnaverndar að forsjár- og umgengnismálum. Í tiltölulega nýlegri skýrslu GREVIO, eftirlitsnefndar Evrópuráðsins með Istanbúl-samningnum svokallaða, sem felur í sér aðgerðir og baráttu gegn heimilisofbeldi og ofbeldi gegn konum, kemur fram að á Íslandi sé ekki nógu vel tekið utan um þolendur ofbeldis þegar kemur að forsjármálum, þar á meðal utan um börn sem annaðhvort verða fyrir ofbeldi sjálf með beinum hætti eða verða vitni að heimilisofbeldi, þ.e. ofbeldi gegn nánum fjölskyldumeðlimi, gjarnan foreldri; verndara barnsins, stoð og styttu.

Eftirlitsnefndin leggur áherslu á að það að barn verði vitni að ofbeldi feli í reynd í sér ofbeldi gegn barninu, sérstaklega þegar um er að ræða foreldri, þann einstakling sem barnið treystir á til að veita sér vernd. En þannig er það ekki nálgast í íslenskri lagaframkvæmd. Heimilisofbeldi hefur jafnan ákaflega lítil áhrif á niðurstöðu í forsjár- og umgengnismálum og virðist iðulega litið á ofbeldi annars foreldrisins gegn hinu í besta falli sem eitthvað sem komi barninu ekki við, svo fremi sem barnið hafi ekki verið lamið sjálft.

Í umsögn ríkislögreglustjóra um framkvæmdaáætlun þessa sem við ræðum nú kemur fram að algengast sé að börn komi við sögu í málum er varða brot á hegningarlögum, svo sem ofbeldisbrot, sem aukaaðilar, til að mynda sem brotaþolar eða vitni. Þannig voru 1.785 börn skráð í slíkum málum hjá lögreglu árið 2022. Í lögum er hlutverk barnaverndar í forsjár- og umgengnismálum óskýrt. Í framkvæmd hefur barnavernd forðast í lengstu lög að hafa afskipti af slíkum málum. Það lýsir sér þannig — bara svo ég lýsi því örlítið á mannamáli hvernig þessi afstaða birtist í framkvæmd fyrir foreldri sem er þolandi heimilisofbeldis í forsjárdeilu — að foreldri óskar aðstoðar barnaverndarnefndar vegna þess að foreldrið óttast hitt foreldrið. Þá fær það foreldri bréf frá barnavernd með þeim orðum að barnavernd skipti sér jafnan ekki af forsjár- og umgengnismálum, auk þess sem forsjárskyldur foreldrisins sem lýsir áhyggjunum eru áréttaðar, einkum skylda foreldrisins til þess að vernda barn sitt gegn ofbeldi. Í 3. mgr. 28. gr. barnalaga segir enda um forsjárskyldur foreldra, með leyfi forseta:

„Forsjá barns felur í sér skyldu foreldra til að vernda barn sitt gegn hvers kyns ofbeldi og annarri vanvirðandi háttsemi.“

Þessa stefnu ákveður barnavernd vitanlega í trausti þess að það kerfi sem lýtur að úrskurðum og ákvörðunum í forsjár- og umgengnismálum taki mið af hugsanlegu ofbeldi og áhrifum þess á barnið. Það stendur enda í barnalögum berum orðum, nánar tiltekið í 2. mgr. 34. gr. laganna, með leyfi forseta:

„Dómari kveður á um hvernig forsjá barns eða lögheimili verði háttað eftir því sem barni er fyrir bestu. Dómari lítur m.a. til hæfis foreldra, stöðugleika í lífi barns, tengsla barns við báða foreldra, skyldu þeirra til að tryggja rétt barnsins til umgengni, hættu á að barnið, foreldri eða aðrir á heimili barnsins hafi orðið eða verði fyrir ofbeldi og vilja barns að teknu tilliti til aldurs og þroska.“

Í 1. mgr. 47. gr. barnalaga segir þá, með leyfi forseta:

„Ef barn á fasta búsetu hjá öðru foreldra sinna og foreldra greinir á um umgengni tekur sýslumaður ákvörðun um umgengni samkvæmt þessari grein með úrskurði. Ákvörðun skal ávallt tekin eftir því sem barni er fyrir bestu. Sýslumaður lítur m.a. til tengsla barns við báða foreldra, aldurs barns, stöðugleika í lífi barns, búsetu foreldra og vilja barns að teknu tilliti til aldurs og þroska. Þá ber sýslumanni að meta hættu á að barnið, foreldri eða aðrir á heimili barnsins hafi orðið eða verði fyrir ofbeldi …“

Löggjafinn hefur því orðað það skýrt að hættan á því að barnið sjálft verði fyrir beinu líkamlegu ofbeldi í framtíðinni sé ekki það eina sem skuli koma til skoðunar við slíkar ákvarðanir heldur líka hættan á því að barnið, foreldri eða aðrir á heimili barnsins hafi áður, í fortíðinni, orðið fyrir eða verði fyrir ofbeldi. En líkt og bent var á í skýrslu GREVIO, og raunar hefur verið ítrekað bent á það hér á landi síðustu ár af hálfu ýmissa aðila, þótt skýrsla nefndarinnar hafi verið sú fyrsta að mér vitandi sem barst erlendis frá, er ekki tekið nægilegt tillit til þessara þátta í meðferð mála er varða forsjá og umgengni. Sú framkvæmd og sú afstaða barnaverndar að skipta sér almennt ekki af málum er varða forsjá og umgengni skapar þannig gjá í framkvæmdinni sem börn í ákveðnum aðstæðum falla ofan í. Börn sem búið hafa við heimilisofbeldi en foreldri þess er að öðru leyti ekki talið skorta hæfni að því marki að koma þurfi til forsjársviptingar eða sviptingar umgengnisréttar njóta þannig takmarkaðrar verndar í framkvæmd. Með hliðsjón af ábendingum GREVIO og fleiri aðila um að ekki sé nægilega lítið til heimilisofbeldis við meðferð umgengnis- og forsjármála er hætt við því að kerfi taki ekki utan um börn sem sætt hafa heimilisofbeldi eða búið á heimili þar sem því er beitt.

Ekki nóg með að ekki sé nægilegt tillit tekið til ofbeldisþátta í forsjár- og umgengnismálum í þágu verndar barnsins heldur virðist sem þau lóð séu hreinlega lögð öfugum megin á vogarskálarnar. Benda rannsóknir til þess að foreldri sem kveðst hafa sætt ofbeldi af hálfu hins og hafa áhyggjur af velferð barnsins af þeim sökum — ekki nóg með að þær áhyggjur hafi ekki þau áhrif í framkvæmd að auka líkurnar á því að því foreldri verði falin forsjá heldur minnkar það líkurnar á því og eykur líkurnar á því að foreldri sem sakað hefur verið um að beita ofbeldi verði falin forsjá. Þá eykur það mjög líkurnar á því að foreldrinu sem sakað hefur verið um að beita ofbeldi verði falin forsjá hafi hitt verið staðið að því að tálma umgengni. Foreldri sem fylgir leiðbeiningum barnaverndar um að sinna forsjárskyldum sínum til að vernda barn sitt gegn ofbeldi er þannig líklegra til að tapa forsjármáli. Í núverandi framkvæmd virðist kerfið þannig gera kröfu um að foreldri verndi barn sitt gegn ofbeldi í samræmi við forsjárskyldu sína en um leið meinar kerfið foreldri að vernda barn sitt í samræmi við forsjárskyldur sínar. Stendur því enginn aðili eftir með það hlutverk að vernda barnið gegn heimilisofbeldi. Telur minni hlutinn afar miður að hvergi sé tekið á þessu hlutverki barnaverndar í áætluninni.

Í ofanálag er brýnt að skerpa á hlutverki barnaverndar við aðför í málum er varða forsjá og lögheimili en það ætla ég ekki að fjölyrða um í þessari ræðu þar sem ég þykist vita að þau mál séu í skoðun og treysti því.

Að lokum bendir 1. minni hluti á að í umsögn ríkislögreglustjóra er lagt til að skerpt verði á lagaákvæðum í barnaverndarlögum sem snúa að sólarhringsbakvöktum barnaverndarþjónustu á landsvísu þar sem útköll vegna heimilisofbeldis eru gjarnan utan hefðbundins vinnutíma. Auk þess leggur ríkislögreglustjóri til að bætt verði við ákvæði um tilkynningarfundi barnaverndarþjónustu og lögreglu. Loks leggur ríkislögreglustjóri til að mótað verði ákvæði um hvernig best sé að hátta sameiginlegu áhættumati, eftirfylgni og samvinnu barnaverndar, félagsþjónustu, lögreglu, ákæruvalds og heilbrigðisþjónustu um slík mál í samræmi við ábendingar GREVIO-nefndarinnar sem fer með eftirlit með innleiðingu Istanbúl-samningsins.

Minni hlutinn leggur áherslu á og leggur til að tekið verði tillit til þessara ábendinga ríkislögreglustjóra og gerðar verði breytingar á tillögu ráðherra.


Ræðumaður: Gísli Rafn Ólafsson

Frú forseti. Mig langaði bara að koma hér örstutt upp og lýsa yfir ánægju minni með að hér sé verið að ganga skref í áttina að því að opna betur upp aðgengi að gögnum. Ákvörðun nr. 190/2022 felur einmitt í sér að yfirvöld þurfa að láta safna, framleiða, fjölfalda og dreifa mikilvægum og margvíslegum upplýsingum. Þarna er verið að tryggja aðgang almennings að gögnum sem síðan er hægt að nýta á ýmsan máta. Gott dæmi um þetta gætu verið t.d. gögn um veður og jarðskjálfta, eitthvað sem við Íslendingar tengjum vel við núna á þessum tíma, að með því að gera gögnin opinber og gera þau opin og aðgengileg hverjum sem er þá geti t.d. vísindamenn og aðrir annars staðar frá fengið aðgang að gögnum sem þeir geta síðan nýtt sér í sínar rannsóknir. Það sem er líka gott við þetta er að við erum að fá aðgengi að alls konar gögnum sem ríkið er með og heldur utan um sem gefur okkur t.d. nýja möguleika á því að taka betur upplýstar ákvarðanir með því að gera þessi gögn aðgengileg. Það er hins vegar sárt að segja að íslenska ríkið er mjög langt á eftir þegar kemur að því að opna upp sín gagnasett. Það er von mín að með því að samþykkja þessa ákvörðun nr. 190/2022 verði gert átak í því að bæta aðgengi að þessum gögnum.

Svo langar mig að nefna að þarna er líka verið að samþykkja ákvörðun sameiginlegu EES-nefndarinnar nr. 50/2023 sem fjallar um nafnskírteini og öryggi persónuskilríkja en við höfum einmitt nýverið samþykkt lög á Alþingi sem öðluðust gildi bara nú fyrir helgi. Það er ánægjulegt að sjá að það var farið eftir þessum reglum um hvernig tryggja ætti öryggi og efla öryggi þeirra nafnskírteina út frá þessari ákveðnu reglugerð. Þannig að hér eru góðir hlutir að koma frá Evrópusambandinu og mæli ég með því að menn kynni sér þetta og samþykki þegar kemur til atkvæðagreiðslu.


Ræðumaður: Björn Leví Gunnarsson

Forseti. Ég greiði atkvæði gegn þessari breytingu hérna, að banna sölu yfir landamæri. Mér finnst það undarlegt og mér finnst það sérstaklega undarlegt í samhengi  einmitt við áfengið og bara önnur sambærileg efni þegar allt kemur til alls. Mér finnst einfaldara að hafa þetta eins. Eins ógeðslegt og mér finnst tóbak vera og sumum finnst áfengi vera o.s.frv. þá er það  bara mín skoðun. Ég virði þá skoðun að öðrum finnist það ekki eða hvernig sem það er. Mér finnst bara að við ættum að hafa þetta dálítið  í sama búningi, að vera ekki að flakka með þetta: Svona fyrir þetta, hinsegin fyrir hitt o.s.frv. Eins og hv. þm. Lenya Rún Taha Karim kom inn á hérna er það  ekki skylda að taka þetta inn svona þannig að ég veit ekki af hverju við þurfum endilega að vera eitthvað öðruvísi heldur en aðrir.


Ræðumaður: Lenya Rún Taha Karim

Virðulegi forseti. Hér er um að ræða bann á fjarsölu en í greinargerðinni stendur m.a. að þetta sé heimilt: Íslenskum stjórnvöldum er heimilt að taka upp þetta ákvæði en þeim ber ekki skylda til að taka upp þetta ákvæði. Ég átta mig einfaldlega  ekki á tilgangi þessa banns á fjarsölu yfir landamæri. Fjarsala á áfengi er leyfð og ég skil ekki í hvaða átt þessi þróun er að fara. Ég meina: Stendur til að banna fjarsölu áfengis næst?

Virðulegi forseti. Mér finnst þetta bara vera skringileg þróun og þetta kemur niður á valfrelsi neytenda. Þess vegna ætla ég að greiða atkvæði gegn þessu. Og líka bara: Við erum að tala svolítið mikið um gullhúðun. Ég ætla kannski ekki beint að fara út í það en ef við viljum takmarka gullhúðun þá ættum ættum við kannski ekkert að vera að taka upp heimildir sem okkur ber ekki skylda til að taka upp.


Ræðumaður: Lenya Rún Taha Karim

Virðulegi forseti. Ég ætla bara að taka undir með þeim hv. þingmönnum sem hingað hafa komið upp. Það stendur til að banna mentólbragðið m.a. í forvarnaskyni. En ég kem hingað upp sem talsmaður ungu  kynslóðarinnar og við aðhyllumst bara ekki mentólsígarettur, virðulegi forseti. Þetta er bara fullmikil forræðishyggja fyrir mig og minn smekk hér og ég greiði atkvæði gegn þessu.


Ræðumaður: Björn Leví Gunnarsson

Forseti. Ef ég skil þetta rétt þá má ekki auglýsa svona  vörur. Og ef það má ekki auglýsa vörurnar og segja: Heyrðu, hér er einhver flott vara með  einhverju flottu bragði sem má ekki ná til krakka o.s.frv. — ef það má ekki auglýsa neitt svoleiðis, af hverju þarf þá að banna útfærsluna á því eða þetta bragðefni eða hvernig sem það er? Er það ekki óþarfi? Það er ekki hægt að nota þetta sem auglýsingatæki til að reyna að höfða til einhvers hóps hvort eð er. Þannig að mér finnst þetta  svolítið undarleg og óþörf viðbót við  það sem er kannski í rauninni þegar bannað að einhverju leyti, á skiljanlegan hátt, svona upp á forvarnir að gera. En ég segi nei við þessu.  Ég átta mig ekki á því hvernig fólk komst eiginlega að þeirri niðurstöðu að banna bragðefni.


Ræðumaður: Björn Leví Gunnarsson

Forseti. Ég held að þið finnið ekki mikið meiri andstöðumann gagnvart reykingum, þetta er algjör viðbjóður. En ég berst harkalega fyrir rétti fólks til að taka slíkar ákvarðanir að valda af sjálfu  sér óheilbrigði o.s.frv. Mér finnst það mjög áhugavert mál. Góð samlíking við þetta væri t.d.  áfengið. Það er alls konar bragð þar, jarðarberjaáfengi og ég veit ekki hvað, örugglega mentóláfengi  líka, einhverjum hefur dottið það   í hug. Þarna er líka verið að banna fjarsölu tóbaks. Það er leyfileg fjarsala áfengis. Það eru svona atriði þarna sem mér finnast vera dálítið skrýtin í samanburði við ýmislegt annað og það er röng leið að beita svona lagasetningu í rauninni í einhvers konar platforvarnastarfi. Forvarnastarf er erfitt og flókið og það er ekki hægt að ætlast til þess að lög sem eru sett hérna leysi einhvern veginn  þann vanda áfram á mjög ódýran og þægilegan hátt.  Það þarf alltaf virka forvarnavinnu með hverri kynslóð sem upp kemur   og að afgreiða það einu sinni með einu hamarshöggi hér á þingi er ekki rétta leiðin til þess.


Ræðumaður: Lenya Rún Taha Karim

Virðulegi forseti. Mig langar að þakka hæstv. forsætisráðherra fyrir svar sitt og fyrir að útskýra hvað þrígreining ríkisvaldsins er fyrir mér, kann að meta það. En þó svo að við séum ekki hérna til þess að ræða einstök mál þá eru það oftar en ekki einstök mál sem varpa ljósi á galla í kerfinu sjálfu. Íslensk stjórnvöld virðast líta svo á að réttur barna til að tjá sig snúist eingöngu um rétt þeirra til að bera vitni í eigin máli en það er einfaldlega ekki það sem barnasáttmálinn segir. Það skýtur líka skökku við að þegar kemur að því að gæta hagsmuna barna samkvæmt alþjóðlegum mannréttindasamningum sem Ísland hefur lögfest og heyra undir verksvið hæstv. forsætisráðherra þá heyrist ekki orð frá hæstv. forsætisráðherra og ráðherrar ríkisstjórnarinnar, þar á meðal sjálfir ráðherrar barnamála og dómsmálaráðherra, benda allir bara hver á annan. Að nafninu til heyrir málaflokkurinn mannréttindi undir hæstv. forsætisráðherra og því leyfi ég mér að spyrja aftur: Hvert er hlutverk forsætisráðherra að hennar eigin mati við að tryggja að ákvæðum mannréttindaskuldbindinga sem Ísland hefur undirgengist, þar á meðal barnasáttmálans, sé fylgt í framkvæmd stjórnvalda hér á landi?


Ræðumaður: Lenya Rún Taha Karim

Virðulegi forseti. Barnasáttmáli Sameinuðu þjóðanna var fullgiltur fyrir Íslands hönd árið 1992 og lögfestur í heild sinni árið 2013, en sáttmálinn heyrir m.a. undir málefnasvið hæstv. forsætisráðherra. Barnasáttmálinn kveður m.a. á um að það sem barni er fyrir bestu skuli ávallt hafa forgang í allri ákvarðanatöku og lagaframkvæmd sem varðar börn. Á síðustu vikum hafa þrjár ólíkar barnafjölskyldur verið í fréttum og þjóðinni blöskrað þar sem stendur til að flytja börn úr landi gegn vilja þeirra. Fréttir um þegar framkvæmda brottvísun barna til Grikklands þar sem þeirra bíður ekkert nema óvissan og um flutning þriggja drengja með valdi til Noregs gegn vilja þeirra og nú síðast í gærkvöldi kom frétt um fyrirhugaða brottvísun tveggja ungra drengja til Grikklands þar sem þeir munu að öllum líkindum enda á götunni með því öryggisleysi og þeirri örbirgð sem því fylgir.

Í 3. gr. barnasáttmálans segir að það sem barni er fyrir bestu skuli ávallt hafa forgang þegar stofnanir á vegum hins opinbera eða einkaaðilar, dómstólar, stjórnvöld eða löggjafarstofnanir gera ráðstafanir sem varða börn. Þetta ákvæði er álitið óaðskiljanlegt frá 12. gr. sáttmálans sem kveður á um að tryggja skuli barni sem myndað getur eigin skoðanir rétt til að láta þær í ljós í öllum málum sem það varða og skal tekið réttmætt tillit til skoðana þess í samræmi við aldur þess og þroska. Í ofanálag við sjálfan barnasáttmálann eru ákvæði víða í íslenskum lögum sem árétta skyldu stjórnvalda til að hafa hagsmuni barna ávallt í fyrirrúmi og til að hlusta á þeirra sjónarmið í samræmi við barnasáttmálann.

Sem fyrr segir heyra mannréttindasamningar, þar á meðal barnasáttmálinn, undir verksvið forsætisráðherra og því spyr ég hæstv. ráðherra: Telur hún að flutningur barna úr landi gegn þeirra vilja þrátt fyrir það svigrúm sem lög veita stjórnvöldum til að leyfa þeim að vera hér, sé í samræmi við barnasáttmála Sameinuðu þjóðanna? Hvert telur hæstv. ráðherra að sé hennar hlutverk við að tryggja að framkvæmd íslenskra stjórnvalda sé í samræmi við barnasáttmála Sameinuðu þjóðanna?


Ræðumaður: Björn Leví Gunnarsson

Forseti. Ég þakka hv. þingmanni fyrir yndislega ræðu, þetta var æðislegt. Takk kærlega fyrir. Saumaklúbbar Íslands — þetta er frábært. Ég bara tek hjartanlega undir hvert orð sem kom þarna fram. Það er nefnilega svo auðvelt að klæða svona mál í einhvern búning þess að það sé verið að bjarga börnunum en ég held að ræða hv. þingmanns hafi einmitt skýrt sýnt fram á að hvað þennan veg varðar þá kemur þetta í rauninni því máli ekkert við. Þetta er ekki í alvörunni til að vernda börnin. Það er eitthvað annað þarna á bak við. Það eru aðrar og betri leiðir til að vinna að forvörnum og fræðslu, sem sagt  koma í veg fyrir að fólk velji ógæfulega hluti til að gera, í staðinn fyrir að nota stóra bannhamarinn og lemja á fólki og segja skamm þegar þetta er bara ákvörðun fólksins sjálfs. Þegar það skaðar aðra er það allt annað mál, allt annað mál, en þetta er ekki þannig tilfelli að mínu mati. Óbeinar reykingar skaða vissulega aðra en við erum með alls konar annað til að glíma við það og ef það væri í raun og veru eitthvað sem við værum að nálgast værum við að banna sígarettur almennt séð en ekki bara mentól. En við höfum ekki farið þangað, alveg eins og við höfum ekki bannað áfengi sem líka skaðar aðra, eins og þegar fólk er ölvað og þess háttar, af því að við segjum einmitt að það sé á ábyrgð fólksins sem drekkur en ekki áfengisins sjálfs. Þetta á við um fleiri vímugjafa. En mig langaði bara að þakka hv. þingmanni fyrir ræðuna.


Ræðumaður: Björn Leví Gunnarsson

Forseti. Það er alveg áhugavert þegar við höfum áhyggjur af öðru fólki og líðan þess og sérstaklega áhyggjur af því sem það ber sjálft ábyrgð á gagnvart sjálfu sér. Það er sérstaklega áhugavert þegar við förum að reyna að hafa áhrif á það hvernig fólk á að haga sínum eigin hugsunum og gjörðum og athöfnum, verð ég að segja. Ég skil alveg að það séu sett svona viðmið, eins og t.d. með tóbakið, að það sé ekki í sjónlínu og þess háttar. Öðruvísi aðgengi dregur ekkert úr frelsi fólks til að kaupa vöruna. En þetta er einhvern veginn af öðrum toga.

Mér finnst áhugavert að reyna að pæla í einmitt svona samanburði eins og ég fór í í andsvarinu áðan, að óhollar vörur verði að vera vondar á bragðið, megi ekki vera góðar á bragðið eða eitthvað því um líkt, því að það er fullt af óhollum vörum sem eru ekkert endilega vímuefni. Það átti nú að vera sykurskattur hérna einhvern tíma fyrir langalöngu. Eigum við að setja einhvers konar takmarkanir á aðra matvöru sem er óholl? Kannski nærtækast, eins og ég nefndi áðan, er þá áfengi eða kaffi, þetta eru vímugjafar líka, og súkkulaði, merkilegt nokk.

Ég hlakka, verð ég að segja, til atkvæðagreiðslunnar um þetta mál. Ég man eftir því þegar við greiddum atkvæði hérna um reykingarnar og veipið á veitingastöðum. Það fór fram og til baka á milli flokka hvernig skoðanir voru á því og endaði í rauninni með því — og breytingartillögum og þess háttar — að niðurstaðan var ekki samkvæmt stjórn og stjórnarandstöðu. Það var mjög áhugavert og verður áhugavert að sjá hvort atkvæðagreiðslurnar skiptist einhvern veginn upp innan flokka og milli stjórnar og stjórnarandstöðu í þessu máli. Ég held að þetta sé annars eðlis heldur en t.d. að takmarka aðgengi með tilliti til aldurs eða hvort efni séu á bak við eða inni í skáp eða frammi á gangi eða eitthvað því um líkt.

Ég er ekki mikill stuðningsmaður reykinga og hvað þá óbeinna reykinga eins og það var, hryllilegur viðbjóður að mínu mati, en ég get að sama skapi alveg sagt að fólk má alveg vera ógáfað sín vegna svo lengi sem það hefur ekki skaðleg áhrif á aðra, sem óbeinar reykingar vissulega gerðu en veip t.d. síður og hvað þá nikótínpúðar, nema einmitt þegar þeir eru orðnir einhvers konar tyggjórusl, eins og var lýst hérna áðan, en það er ágætisviðmið um það hvernig má ekki rusla til á almannafæri. Það eiga að vera geymslur fyrir þessa afgangspúða  í dollunum þannig að það er mjög merkilegt eiginlega að þær skuli ekki virka og þetta verði þá einhvers konar rusl út um allt í staðinn. Mér finnst það áhugavert en einhvern veginn ekki þess vert að banna bragð. Ég kemst eiginlega eiginlega ekki yfir hvað þetta er áhugavert. Alla vega, ég myndi ekki taka þessu mjög vel. Nei, ég ætla alveg örugglega að segja nei við þessu.


Ræðumaður: Björn Leví Gunnarsson

Frú forseti. Ég átta mig alveg á því en vangavelta mín snerist ekki um það. Fólk hefur minnkað tóbaksneyslu sína á undanförnum árum en bara farið í önnur úrræði, ef það má orða það svo, sem eru þá með bragði. Við sem löggjafi þurfum þá væntanlega að elta þau úrræði og banna bragð þar o.s.frv. Vangavelta mín snýst ekki um upprunann og hversu óhollt tóbakið er og ýmislegt svoleiðis heldur að þeirri baráttu að löggjafinn sé einhvern veginn að ganga um með hamar og lemja á fólki fyrir að neyta ógáfulegra efna, huga ekki frekar að hinum endanum og reyna að höfða til fólks, að það sé kannski ógáfulegt að gera það eða að gera það alla vega á ábyrgan hátt. Ég skil vel að það sé rosalega hentugt að setja þann miða á að þetta sé til þess að koma í veg fyrir að börn séu að neyta þessara efna. Það er verið að reyna að gera það líka með klámefni á netinu, það má ekki dulkóða og það eiga að vera auðkenningar og ýmislegt svoleiðis til að koma í veg fyrir að börn geti horft á klám. Þessi miði er notaður til þess einmitt, þetta er allt gert til að vernda börnin. En það er einhvern veginn svo mikil leti því að þetta kemur til með að gerast. Fólk kemur til með að neyta tóbaks og/eða annarra og ógáfulegra vímuefna, kaffis eða hvað sem það er, og mér finnst mjög skrýtið að við hérna á löggjafarþinginu þurfum að ganga á eftir fólki sem er að neyta misgáfulegra efna og lemja með einhverjum lagahamri. Nei, má ekki, skamm, mátt ekki, en ef þetta er ekki með bragðefni, þá gjörðu svo vel, annars ekki. Það er þaðan sem hugsun mín kemur, ekki hver tilgangurinn sé, að útrýma þessu eða eitthvað svoleiðis. Mér finnst það tilgangslaust, það mun ekki ganga, en kannski er verið að beina fólki í einhver hollari efni, ég veit það ekki.


Ræðumaður: Björn Leví Gunnarsson

Forseti. Mér finnst þetta dálítið áhugavert. Einkennandi bragð. Er þetta eitthvað öðruvísi, er ekki einkennandi bragð af áfengi? Hvað er einkennandi bragð af tóbaki? Hvað er einkennandi bragð af bjór? Má það ekki vera bláberjabjór? Hann var mjög vinsæll í Norður- Englandi þar sem ég bjó einu sinni. Mér finnst þetta mjög áhugavert mál þegar allt kemur til alls. Einhvern heyrði ég segja að það væri verið að snúa þessu aðeins við t.d. í Noregi þar sem það yrði að bæta við tóbaksbragði í veip, sem sagt að nikótínið yrði að hafa tóbaksbragð. Ég skil ekki alveg hvað er verið að gera hérna, í hvaða vegferð er eiginlega verið að fara. Ég er síðasti maðurinn sem mælir með tóbaki, algjörlega, en samt, ég skil alveg að fólk neyti tóbaks eins ógáfulegt og það er. Ég skil alveg að fólk neyti vímuefna  eins og ógáfulegt og það getur verið eða áfengis, eins ógáfulegt og það er. Hver er hugsunin á bak við þetta? Maður veltir því fyrir sér, svona í samhengi hlutanna. Þetta er ákveðin vangavelta sem ég hef, mér finnst þetta áhugavert.


Ræðumaður: Eva Sjöfn Helgadóttir

Forseti. Ég ætla aðeins að tala um þetta frumvarp til laga um breytingu á ýmsum lögum í þágu barna, samþættingu þjónustu. Ég vil byrja á að fagna því að það sé verið að ræða meira um að auka vægi þátttöku barna við stefnumótun og að við séum að gefa börnum meira vægi og hlusta á raddir barna um málefni þeirra, auðvitað með tilliti til aldurs og þroska barnanna. En mér finnst þetta bara mjög flott í sjálfu sér. Svo langar mig að koma inn á það sem umsagnaraðilar hafa aðeins verið að tala um en það er skortur á úrræðum. Farsældarlögin, eins og ég skil þau, miða svolítið að tengiliðum, málstjórum og að þetta sé allt í réttum farvegi. En það er svo erfitt að setja hluti í réttan farveg ef það eru engin úrræði sem taka við. Það er náttúrlega mikið ákall frá sveitarfélögum og líka frá sjúkrahúsum og öðrum um meira fjármagn til þess að vera með betri úrræði, fleiri úrræði og fjölbreyttari úrræði. En mér finnst mjög mikilvægt að við séum líka að hugsa svolítið um að færa þjónustuna nær í þessu samhengi og þar sem við erum að tala um farsæld barna og annað þá viljum við náttúrlega að þjónustan sé í þeirra nærumhverfi og að þjónustan sé kannski meiri í skóla- og leikskólaumhverfinu, að við hugsum aðeins út fyrir kassann og spyrjum: Hvernig viljum við hafa þetta? Viljum við ekki að börnin geti leitað líka til þjónustu fagaðila nær og getum við gert það á einhvern annan hátt? Mér finnst líka áhugavert að vita hversu mikið fjármagn hefur farið í innleiðingu laganna um farsæld og samþættingu þjónustu.

Ég vil bara segja að mér finnst mikilvægt að þetta séu lög og mér finnst mikilvægt að það séu málstjórar og tengiliðar en ég velti því fyrir mér hvað sé brýnast á hverjum tímapunkti. Þegar miklir biðlistar eru eftir alls konar þjónustu, hvort sem það er sálfræðiþjónustu, þjónustu talmeinafræðinga, þjónustu eiginlega nánast hvaða fagaðila sem þú getur ímyndað þér sem þjónustar börn á einhvern hátt, er það þá ekki eitthvað sem við eigum að vera með núna sem mikilvægasta forgangsmálið hjá okkur, að bæta úr þjónustu? Við vitum að eitt ár í lífi barns er mjög langur tími þannig að það skiptir máli hvort það fær þjónustu talmeinafræðings á þessu ári eða næsta ári. Það skiptir bara mjög miklu máli fyrir fjölskyldur og fyrir börnin. Biðlistar og þjónustuleysi og úrræðaleysi er auðvitað eitthvað sem ætti að vera brýnasta málið hjá okkur. Auðvitað hefur maður líka heyrt að það séu kannski ekki nægilega margir fagaðilar til að sinna þjónustu. En þá þurfum við náttúrlega að hugsa um hvernig við eigum að koma til móts við það. Þurfum við að mennta fleiri? Hvernig eigum við að gera það? Við þurfum að hugsa um allar lausnir og hugsa út fyrir kassann. Þurfum við kannski að hafa fleiri fagaðila inni í skólanum, í nærumhverfinu, í leikskólanum, vera með þverfaglegri nálgun í nærumhverfi? Það er kannski það sem ég vildi segja og líka: Í hvað ætlum við að eyða fjármagni á hverjum tímapunkti?  Það getur verið bara mjög alvarlegt mál að bíða eftir þjónustu í marga mánuði, hvað þá ár, fá ekki greiningar, fá ekki sálfræðimeðferð, fá ekki meðferð hjá talmeinafræðingi eða aðstoð.

Mér finnst mikilvægt í umræðunni um farsæld barna og samþættingu þjónustu að það sé einblínt á þjónustu. Það er auðvitað þjónusta í því að vera með málstjóra sem tekur utan um fjölskyldur og tengiliði en úrræðin eru ekki eins og við myndum vilja sjá þau og oft eru úrræði ekki til staðar. Sama hversu marga tengiliði og málstjóra við erum með þá skortir það fagfólk oft úrræði. Þetta er það sem mig langaði að segja um þetta frumvarp til laga, en annars, eins og ég segi, er þetta bara flott og mikilvægt. En einnig hugsar maður: Hvað er mikilvægast á hverjum tímapunkti og hvernig ætlum við að bregðast við núna? Það er sérstaklega mikilvægt þegar við erum að tala um börn þar sem eitt ár, tvö ár, þrjú ár eru mun mikilvægari í lífi barna þar sem þroskinn, heilaþroskinn og kynþroski og allt er að fara í gang, heldur en hjá fullorðnu fólki. Eitt, tvö eða þrjú ár hjá okkur er aðeins öðruvísi. Þannig að mér finnst mikilvægt að það sé unnið hratt og vel í að bæta þjónustu fyrir fjölskyldur í landinu, börn á leikskólaaldri, ungmenni og fjölskyldurnar í heild.


Ræðumaður: Björn Leví Gunnarsson

Forseti. Ástæðan fyrir því að ég spyr líka er að það eru að bætast við nýjar málsgreinar í lögin, t.d., með leyfi forseta:

„Sveitarfélög skulu tryggja að þjónusta leikskóla sé samfelld og samþætt í þágu velferðar og farsældar barna.“

Líka það sem kemur t.d. í 4. gr. laganna:

„Starfsfólki leikskóla ber að stuðla markvisst að velferð og farsæld barna.“

Það má vel vera að það sé einhver sparnaður í þessu þar sem verkefnin færast inn í leikskólann frá einhverjum öðrum stað og það fjármagn færist með en það er þá væntanlega kostnaðarauki fyrir sveitarfélögin ef það færist annars staðar frá, mögulega frá t.d. ríkinu. Það er kannski ógreinilegt hvaðan þjónustan og samþættingin er að færast en það er alla vega tvímælalaust aukinn kostnaður varðandi leikskólaþjónustu sveitarfélaga með þessum greinum, myndi maður áætla, tengt öllu öðru sem er í lögunum varðandi ábyrgð.

Mér finnst alveg áhugavert að það hafi ekki verið pælt í kostnaðarmatinu samhliða þessu, sérstaklega eftir fyrri umferðina og gagnrýnina sem kom á farsældarlögin með tilliti til fjármögnunar. Við höfum ekki séð fulla innleiðingu enn þá en að gefinni reynslu, t.d. í málefnum fatlaðra þar sem kostnaðurinn var gríðarlega vanáætlaður,  þá hefur maður alveg heyrt tölur sem bæta við nokkrum milljörðum ef í raun og veru á að ná að framkvæma lögin. Það er náttúrlega ekki nóg að skrifa lög og búa til réttindin. Ef það er síðan ekki verið að fjármagna það að geta sinnt þeirri þjónustu og þeim réttindum þá erum við í rauninni að gefa fólki falska von um að hlutirnir verði betri.


Ræðumaður: Björn Leví Gunnarsson

Forseti. Í frumvarpinu er mat á kostnaðaráhrifum þess og þar er í raun bara vísað í fjárheimildir í fjármálaáætlun 2022–2026 og í fjárlögum 2022 þar sem er talað um 1,9 milljarða, eða svo, sem eru veittir til að standa straum af kostnaði hjá ríki og sveitarfélögum við innleiðingu verkefnisins. Nú hefur ítrekað komið upp úr dúrnum að þetta er mjög líklega vanáætlun á raunverulegum kostnaði þess að innleiða farsældarlögin í raun og veru ef það á að gera það með einhverjum sóma, en ekki bara af hálfum hug, til þess að ná virkilega markmiðum laganna. Lögin eru vel upp sett að langmestu leyti. Ég segi að langmestu leyti af því að ég geri ég ráð fyrir því að það þurfi alltaf að uppfæra eitthvað smá en ég hef enga sérstaka athugasemd um neitt þar, bara framtíðarþróun og svoleiðis. En það sem út af stendur er enn þá fjármögnunin.

Mig langaði að velta því fyrir mér og spyrja hv. þingmann: Var fjallað um fjármögnun þessa frumvarps og þessara laga í umfjöllun nefndarinnar?


Ræðumaður: Halldóra Mogensen

Forseti. Frumvarpið felur í sér að leggja niður Menntamálastofnun og lögfesta ný heildarlög um nýja stofnun, Miðstöð menntunar og skólaþjónustu. Heilt yfir virðist vera samstaða meðal hag- og umsagnaraðila um að þörf sé á þeim breytingum sem ráðuneytið leggur til með frumvarpinu. Helst hefur verið gagnrýnt hve seint var farið af stað með endurskoðun menntunar og skólaþjónustu. Mikilvægt er að stjórnvöld leiði málaflokkinn með raunverulegri stefnumótun, í stað þess að bregðast við þegar komið er í óefni. Því eru nokkur atriði sem ég tel að þurfi að koma inn á og halda til haga og þess vegna er ég með sérálit, þótt ég muni eflaust koma til með að styðja málið í atkvæðagreiðslu.

Þrátt fyrir að aðilar séu sammála um nauðsyn þess að koma á fót stofnun með það hlutverk sem Miðstöð menntunar og skólaþjónustu er ætlað þá hefði verið mun æskilegra að hefja heildarendurskoðun menntakerfisins á öðrum brýnni þáttum. Í umsögn Kennarasambands Íslands er sagt að það skjóti skökku við að ný heildarlög um mennta- og skólaþjónustu séu sett áður en heildarlagarammi um þjónustuna sjálfa er lagður fram. Ný aðalnámskrá tók gildi 1. ágúst 2011. Innleiðing hennar hefur gengið brösuglega þar sem stuðning, fjármagn, yfirsýn og tilhlýðilegan tíma hefur skort. Það er óásættanleg staða fyrir kennara að þurfa að standa að innleiðingu án yfirsýnar og samræmingar. Án þess er ómögulegt að átta sig á hvort innleiðingin mæti markmiðum aðalnámskrár. Í umsögn Kennarasambandsins segir að verkefnum kennara hafi fjölgað mikið síðastliðin ár sem og allri umsýslu í tengslum við kennslu og umsjón nemenda í hverjum bekk og fjölda nemenda á hvern fermetra. Ánægja hagaðila með framlagningu frumvarpsins skýrist m.a. af því aðgerðaleysi sem litað hefur málaflokkinn. Hins vegar heyrast áhyggjur af því að þessi ólestur og skortur á heildarsýn á málaflokkinn verði ekki leystur með nýrri mennta- og þjónustustofnun einni og sér.

Mikið álag er á kennurum og hætt við að þeir kulni í starfi miðað við núverandi starfsaðstæður. Sérstaklega er mikilvægt að huga að nýjum kennurum fyrsta starfsárið, að þeir fái handleiðslu og nægilegan stuðning. Ekki er síður mikilvægt að taka laun kennara til heildrænnar endurskoðunar í ljósi þess þýðingarmikla hlutverks sem þeir gegna við menntun barna okkar til framtíðar.

Forseti. Í áliti mínu fjalla ég einnig um námsgögn og kennsluaðferðir og réttindi starfsfólks við það að verið sé að leggja niður þessa stofnun. Það liggur fyrir í nefndaráliti og ég ætla ekki að lesa það sérstaklega upp en vil tala aðeins um það að menntun er undirstaða framfara. Þetta er gífurlega mikilvægur málaflokkur. Menntakerfið verður að mæta þörfum nemenda á fjölbreyttan hátt í síbreytilegu og lýðræðislegu samfélagi. Námið þarf að aðlaga að þörfum nemenda svo að þeir geti menntað sig á eigin forsendum og að þekkingarsköpun sé ávallt höfð að leiðarljósi. Það er grundvallaratriði að börnin okkar verði búin undir heiminn sem tekur á móti þeim eftir skóla. Það á alltaf að hlusta á raddir barnanna okkar og efla lýðræðislega þátttöku þeirra í skólastarfinu með tilliti til aldurs og þroska. Nemendur ættu að hafa aðkomu að því hvað þeir læra og hvernig, frá grunnskóla og upp í háskóla. Með þeim hætti mætti fanga áhuga og athygli nemenda betur en gert er í dag, með því að þeir upplifi sig sem virka þátttakendur í eigin menntun. En það er ekkert síður mikilvægt að einstaklingar hafi aðgengi að menntun og endurmenntun á öllum skeiðum ævinnar. Við mótum menntastefnu til framtíðar er mikilvægt að horfa til framtíðarsamfélagsins og þeirra öru samfélagsbreytinga sem nú eiga sér stað. Aðferðafræði síðustu aldar mun ekki duga til. Hugsa þarf algerlega upp á nýtt hvernig við byggjum upp samfélag sem er í stakk búið til þess að tækla hin fjölmörgu vandamál nútímans sem við stöndum frammi fyrir.

Byggja þarf upp menntakerfi fyrir sjálfbært samfélag sem getur tekist á við sjálfvirknivæðinguna og fjórðu iðnbyltinguna. Skapa þarf fleiri tækifæri fyrir framtíðarkynslóðir og sjálfbærni landsins með auknum stuðningi við nýsköpun. Ísland hefur tækifæri til að skipa sér í forystu sem þekkingarsamfélag til framtíðar. Það tækifæri er nauðsynlegt að nýta og hvet ég því ráðuneytið til að klára heildarendurskoðun á málaflokknum sem allra fyrst. Þó að þetta sé gott frumvarp, og ég held að þessi nýja stofnun muni vera mikið til bóta ef tekst að innleiða hana á þann hátt sem ætlunin er, þá endurtek ég að brýn þörf er á heildarendurskoðun á menntakerfinu okkar. Auðvitað hefði verið æskilegra að vera búin að fara í þá vinnu áður en þessi breyting, þessi nýja stofnun, kemur til. En úr því að þessi stofnun kemur fyrst verður hún vonandi til þess fallin að aðstoða við innleiðingu á nýrri hugmyndafræði í menntakerfinu og að styðja við kennara og gott menntakerfi.


Ræðumaður: Gísli Rafn Ólafsson

Forseti. Ég ætla ekki að lengja mál mitt mikið því það er búið að ræða ansi mikið um þetta mál. Reyndar finnst mér að ansi margt annað hafi verið rætt heldur en akkúrat þetta mál. Ég var farinn að halda að ég þyrfti kannski að rölta yfir á skrifstofu mína og ná í eintak af nefndaráliti fossanefndar frá 1917–1918 og lesa það hér upp þannig að ég tæki við söguskýringum eins og aðrir þingmenn. Mér fannst það vera orðið óþarfi því það sem við erum að fjalla um, eins og hv. þm. Þórarinn Ingi Pétursson nefndi, er að forgangsraða orku til einstaklinga og almennings. Það er mjög mikilvægt að við gerum það því ekki viljum við að við þurfum að hafa rafmagnslaust á ákveðnum tímum dags fyrir ákveðin svæði einfaldlega vegna þess að við eigum ekki nóga orku, sem er einmitt nokkuð sem ýmsir staðir í heiminum hafa þurft að gera. Þegar ég bjó í Afríku var það jafnvel venja að svo væri vegna þess að þar var ekki verið að framleiða nóg af raforku.

Eins og ég sagði, frú forseti, ætla ég ekki að tefja þetta um of. Ég ætla heldur að reyna að drífa mig heim því það verður raforkulaust hjá mér frá miðnætti til kl. 2 í nótt, ekki vegna þess að það sé skortur á rafmagni, sem betur fer, heldur er verið að laga dreifilínurnar í kringum Svartsengi vegna varnargarðanna sem verið er að vinna og því fáum við ekki neitt rafmagn á Suðurnesjunum í tvo tíma. Það er allt í lagi. Við getum sætt okkur við það því það er til að verja Svartsengi. En ég vona svo sannarlega að svo þurfi ekki að vera á hverri nóttu eða á hverjum degi vegna þess að ekki sé nóg af rafmagni.


Ræðumaður: Björn Leví Gunnarsson

Herra forseti. Það er takmörkuð orka til staðar. Það er ekkert flóknara en það, alla vega eins og er, tækniframfarirnar eru ekki orðnar það miklar enn sem komið er. Við kannski vorum heppin að hafa ekki farið alla leið og virkjað allar koppagrundir af því að í ljós komu gríðarleg verðmæti í ósnortinni náttúru fyrir einmitt ferðaþjónustuna. Það er eðlilegt að passa aðeins upp á varúðina af því að í ósnortinni náttúru liggja gríðarleg auðæfi sem við kannski þekkjum ekki öll enn þá. Hins vegar er það mjög augljóst út frá hlutdeild stóriðju í orkunotkun á Íslandi að við gengum of langt. Það var vissulega nauðsynlegt skref til þess að byrja uppbyggingu en í kjölfarið áttum við að reyna að huga að fjölbreyttari notkun á orkunni því að þó að við séum komin með orku og sjávarútveginn og ferðaþjónustuna og hugvitið og þess háttar þá eru mjög fáir aðilar innan orkunotkunarinnar. Alveg eins og við segjum að það sé slæmt fyrir sjávarútveginn að það séu fáir aðilar, því fákeppni og einokun og þess háttar er alltaf slæmt fyrir alla, þá er erfitt að orkugeirinn á Íslandi sé í rauninni undir fáum aðilum kominn því ef og þegar eitthvað gerist þá er hrunið þeim mun stærra.


Ræðumaður: Björn Leví Gunnarsson

Forseti. Já, hryggjarstykkið í lífinu fyrir austan. Ég skil alveg að það sé það núna en það hefði ekki þurft að vera það, það hefði verið hægt að byggja upp annars konar iðnað í kringum þessa orku sem er framleidd þarna. Ef það hefði verið gert hefði það þýtt aðeins meiri tilkostnað, aðeins meiri fyrirhöfn en það væri miklu blómlegra atvinnulíf, þori ég að fullyrða, af því að þetta er ákveðin áhætta, þetta er að setja öll egg í sömu körfuna. 22% hanga á einum aðila. Hanga á einu eldgosi, jarðskjálfta eða hvernig sem það er. Það er allt of mikil áhætta að setja öll egg í sömu körfuna. Staðan í orkumálum á Íslandi í dag er að alla vega 85% af orkunni fara í stóriðjuna. Það er alveg rétt sem hv. þingmaður segir að forsendan fyrir uppbyggingunni á dreifikerfinu hefur verið stóriðjan en hún hættir í rauninni að vera forsendan fyrir því, þörfin á því að halda áfram uppbyggingu á dreifikerfinu þegar hún er komin upp í svona 50% af orkunotkun. Þá eigum við, bara upp á jafnvægi að gera, að geta gert betur, þora að taka aðeins betri fjárfestingarákvarðanir til að huga að fjölbreytninni því það er fjölbreytnin þegar allt kemur til alls sem hefur gert íslenskt samfélag eins auðugt og það er í dag. Við erum ekki bara með sjávarútveginn í dag, það er líka orkan, það er líka ferðamannaiðnaðurinn, það er líka hugvitsiðnaðurinn. Það er fjölbreytnin sem kemur til með að skipta máli.


Ræðumaður: Björn Leví Gunnarsson

Herra forseti. Þetta eru mjög áhugaverðar vangaveltur um stjórnarsamstarfið og ferlið sem er í gangi í orkuiðnaðinum hérna. Nú var ákveðin söguskýring í fyrri ræðu hjá hv. þm. Jóni Gunnarssyni, hvernig allt hefði farið í frost og verið að semja um rammaáætlunina fram og til baka. Það var nú bara gert á síðasta kjörtímabili í þessari ríkisstjórn einmitt, að toga nýtingarflokk, biðflokk, verndarflokk, úrræði fram og til baka. Það er ekkert nema ákveðin hrossakaup þegar allt kemur til alls, eitthvað sem nær lægsta samnefnara. Það voru ákveðnar augljósar fórnir færðar í þeirri niðurstöðu. En það varð niðurstaða. Hversu góð niðurstaða það var er því miður orðið framtíðarvandamál því við sjáum einmitt hvernig niðurstöðurnar eru að koma út með umhverfismati og þessu stjórnsýsluapparati, t.d. vatnalöggjöfina og þess háttar. Mjög áhugavert að sjá hvernig þetta er að þróast. Ég held að okkur gagnist ekki þessi trukkapólitík sem hefur verið, að hver ráðherra í sínu ráðuneyti nái einhvern veginn að trukka sínum málum í gegn af því að sá ráðherra ber bara ábyrgð á þeim málaflokki og svo er bara störukeppni við ráðherrana í hinum ríkisstjórnarflokkunum: Ætlar þú að gera eitthvað í þessu? Það er ekkert rosalega holl pólitík þegar allt kemur til alls, það býr til rosalegan klofning og erjur sem mun taka langan tíma, held ég, að anda í gegnum og fá einhverja niðurstöðu í og sættir og í rauninni viðurkenningu á því að þar hafi verið illa farið með.


Ræðumaður: Björn Leví Gunnarsson

Forseti. Til að byrja með var mjög erfitt í rauninni að fá einhvern til þess að kaupa orku og uppbyggingin á vatnsaflsvirkjunum í upphafi var tvímælalaust þannig að það var bara leitað eftir einhverjum til þess að kaupa orkuna. Þar voru stórnotendur sem komu inn og hjálpuðu til við að byggja upp og það var mjög gott og nauðsynlegt. En síðan hafa hlutir þróast á sama hátt sem er áhugavert, það varð engin stefnubreyting í rauninni. Það var alltaf þannig að nýr stórnotandi kom og reddaði öllu, svona klassísk íslensk skyndilausn í staðinn fyrir að hugsa: Allt í lagi, hérna erum við með virkjunarkost. Í hvað ætlum við að nýta orkuna? Það er mjög auðveld lausn að setja bara eitt stórt stóriðjuálver, hvar sem það er, til þess að nýta alla orkuna og kalla það síðan eitthvert hryggjarstykki í atvinnu á því svæði, á meðan sama orka, nýtt í smærri og meðalstóran iðnað, myndi verða miklu viðameiri fyrir atvinnulífið á því svæði. Það er einfaldlega þannig. Þetta er léleg forsjárhyggja og það eimir enn þá af þessu upprunalega skipulagi, hvernig raforkukerfið byggðist upp, líklega af því að það er pínu dýrara að fara í framkvæmdina án þess að vera með öruggan og stóran og fjársterkan bakhjarl til að geta byrjað strax á að selja til. Þannig að nei, ég held í alvörunni að við ættum að breyta aðeins til og minnka stóriðjuna. Hvernig gerum við það? Svipuð verksmiðja gæti þróast yfir í að verða álendurvinnsluverksmiðja sem notar minni orku á meðan verið er að stækka annan iðnað á sama svæði með sömu orku og var áður send inn á þetta svæði og jafna þannig út smám saman þarna á milli.


Ræðumaður: Björn Leví Gunnarsson

Forseti. Það er ansi mikið spjallað um orkuöryggi. Þetta er frumvarp um ákveðið orkuöryggi. Það er mjög gaman að nefna að þetta er afurð þriðja orkupakkans. Eitt af því sem er kveðið á um í þriðja orkupakkanum er hvað stjórnvöld geta gert til að tryggja örugga orku til heimila og smærri og meðalstórra fyrirtækja. Í rauninni er það skylda stjórnvalda að tryggja orku til heimila. Það er sérstaklega heimild í þriðja orkupakkanum til að útvíkka þá tryggingu til smærri og meðalstórra fyrirtækja. Það kemur mér því eiginlega á óvart að þetta frumvarp hafi ekki komið fyrr fram þegar allt kemur til alls og skuli vera núna frá atvinnuveganefnd bara í tiltekinn tíma. Þessi trygging hefði átt að vera komin fyrir löngu.

Fólk er hér að tala dálítið um að við séum orkuríkt land og ýmislegt svoleiðis og að við verðum að tryggja það að við séum með næga orku. Við erum með miklu meira en næga orku. Hins vegar er það hvernig við notum hana pínu galið. Það þarf í alvörunni ekki nema að kippa einni stóriðju úr sambandi og þá er miklu meira en næg orka fyrir heimili og smá og meðalstór fyrirtæki og gengur það ansi langt upp í orkuskipti. Vandinn sem við erum að glíma við er í raun ákveðinn fortíðarvandi um það hvernig við byggðum upp orkunotkun á Íslandi, að stóriðjan fékk svona gríðarlega stóran hluta af orkuframleiðslunni. Í öðrum löndum er stóriðjan með 30–50% af orkunýtingu hvers lands að meðaltali. Við erum hérna í 85%. Það er einfaldlega efnahagslega glæfralegt að setja öll eggin í eina körfu hvað það varðar. Ég er ekki að segja að á morgun eigi bara að kippa út einhverri álverksmiðju eða því um líkt. Það eru samningar sem úreldast o.s.frv. og þannig myndum við væntanlega vilja ganga dálítið á stóriðjuna að mínu mati, af því að hún er einfaldlega of stór í efnahagskerfinu á Íslandi. Það er ekkert flóknara en það. Það væri miklu betri og hagkvæmari nýting á raforkunni, þessari raforku sem fer til stóriðjunnar, til smærri og meðalstórra fyrirtæki og t.d. til að tryggja orku til heimilanna. Heildar hagrænu áhrifin af smærri og meðalstórum fyrirtækjum eru miklu meiri heldur en af þeim stórnotendum sem eru nú að nota langmest af orkunni okkar. Ég fagna því þessu frumvarpi gríðarlega mikið.

Því miður mun taka þó nokkur ár að vinda ofan af núverandi hlutfallslegri skiptingu orkunotkunar á Íslandi milli heimila og smærri og meðalstórra fyrirtækja og stóriðjunnar, sem er risinn á markaðinum. Það finnst mér vera fortíðarmistök sem við þurfum að vinda ofan af. Það getur vel verið að staðan verði þannig að meiri orkuframleiðsla muni vinna upp þann hlutfallslega mun sem er á milli stóriðjunnar og allra annarra, þ.e. að öll ný orkuframleiðsla fari ekki til stóriðjunnar heldur til hinna og vinni þannig upp hlutfallslega muninn. Það þyrfti rosalega mikla orkuframleiðslu til að ná þeim hluta upp í einhvers konar jafnvægi og það er bara ákveðinn fjöldi af sprænum sem hægt er að virkja. Það er bara ákveðin stærð af ýmsu öðru þar sem hægt er að setja vindorkuver og því um líkt. Það er ekkert að því að skoða fleiri möguleika, sjávarfallavirkjanir, vindorkuna líka og þess vegna sólarorkuna, meira að segja svona norðarlega. Framfarirnar þar eru rosalegar, svo ég tali nú ekki um það að maður krossleggur fingur fyrir tækniframfarir í samruna og þess háttar sem myndi bara úrelda vatnsorkuna nokkurn veginn á núll einni. Ég bind vonir við að þetta verði samþykkt fljótlega og verði varanlegt.


Ræðumaður: Gísli Rafn Ólafsson

Herra forseti. Það hefði verið gaman ef hæstv. ráðherra hefði getað svarað spurningunni um það hversu mikill ríkisstuðningur felst í því að láta flugfélögin fá þetta endurgjaldslaust. Einnig langar mig að spyrja hæstv. ráðherra: Í frumvarpinu er verið að taka í lög tvær tilskipanir, 2023/958 og 2023/959, sem ekki hafa verið teknar upp í EES enn sem komið er. Er það ekki dálítið að hlaupa of hratt að vera að setja inn tilskipanirnar áður en þær hafa verið teknar inn í samninginn?


Ræðumaður: Gísli Rafn Ólafsson

Frú forseti. Mig langar að spyrja hæstv. ráðherra út í bráðabirgðaákvæði II sem fjallar um endurgjaldslausar heimildir vegna flugs, losunarheimildir sem flugfélögin fá. Mig langar að spyrja hæstv. ráðherra: Verða losunarheimildirnar sem flugfélögin fá ókeypis teknar úr potti sem ríkið gæti annars selt og haft tekjur af? Og hversu mikill ríkisstuðningur væri það? Er hæstv. ráðherra ánægður eftir alla þessa fundi íslenskra stjórnvalda með fólki í Brussel með að útkoman sé sú að íslenska ríkið megi úthluta losunarheimildum sem annars hefðu verið boðnar upp? Og að lokum: Er þessi aðlögun alveg 100% örugglega í hendi? Það er bara vísað í samkomulag við framkvæmdastjórn Evrópusambandsins varðandi þessa aðlögun. Er alveg öruggt að hún sé studd af ráðinu og ef svo er, af hverju er það ekki nefnt í frumvarpinu?


Ræðumaður: Gísli Rafn Ólafsson

Frú forseti. Ég þakka hv. þingmanni fyrir seinna andsvarið. Ég held að hv. þingmaður ætti að kynna sér hvernig þessar aðstæður eru. Hér erum við ekki að tala um einhver falleg loft, eins og hv. þingmaður kallaði það, fyrir listamenn. Hér erum við að tala um það að búið er að taka iðnaðarhúsnæði og búa til örlítil 2 m², 3 m², 4 m² herbergi sem fólk leigir dýrum dómum. Það er sko ekki einhver listamannaparadís. Ég held líka að áður en að ég tæki við iðnaðarráðuneytinu, eins og hv. þingmaður lagði til, myndi ég nú yfir góðum kaffibolla og kökum fara yfir starfið með núverandi hæstv. ráðherra, fá að vita hvort það sé nú skemmtilegt starf til að taka við. En ég ítreka það enn og aftur: Ég er hjartanlega sammála öllu því sem kemur fram í þessu frumvarpi og vona að það fái skjóta og góða afgreiðslu innan þingsins því að þetta er gott mál. En við megum ekki skýla okkur bak við það að við séum að laga öryggisreglur. Við þurfum að taka á þessu vandamáli sem er óleyfisaðsetur í atvinnuhúsnæði þar sem fólk er búandi, ekki bara við aðstæður sem eru hættulegar heldur líka algerlega ómannúðlegar.


Ræðumaður: Gísli Rafn Ólafsson

Frú forseti. Ég þakka hv. þingmanni fyrir andsvarið. Ég myndi að sjálfsögðu byrja með þessi lög. Rétt eins og ég hef sagt hér áður: Þetta eru góðir punktar sem  slökkvilið og aðrir hafa sagt að sé mikil þörf á. Ég hefði kannski gengið jafnvel aðeins lengra í sumum hlutum og jafnvel sett hærri sektir á þá sem brjóta reglurnar og ýmislegt þess háttar. Hins vegar held ég að það  sé mjög mikilvægt  að  sérstaklega sé horft til þess hverjir búa í raun í þessu húsnæði. Það eru, eins og ég sagði áður, útlendingar og það er fólk sem hefur hvað minnst á milli handanna, fólk sem lifir við fátækt.

Þar þurfum við að fara í aðgerðir. Það er hægt að fara í aðgerðir eins og t.d. að setja takmörk á það hversu mikið húsnæði er í útleigu í gegnum hluti eins og Airbnb. Það er hægt að setja takmark  eða hærri skatta á það ef þú átt fleiri en tvö húsnæði og ert að leigja það út. Það eru til alls konar aðgerðir sem við höfum séð í  löndum í kringum okkur sem eru notaðar til þess að auka það hversu mikið magn af húsnæði er í rauninni laust en ekki notað undir bara ferðamenn og annað.

Þetta eru allt saman leiðir sem hægt er að fara. Svo myndi ég fara í það að byggja fullt af húsnæði fyrir þá sem eru með minna á milli handanna. Það er t.d. núna búið að tilkynna það að ríkið ætlar að kaupa íbúðir í gegnum húsnæðisfélög, Bjarg og ég man ekki hvað hitt var, fyrir Grindvíkinga. Af hverju erum við ekki að gera það nákvæmlega sama fyrir þetta fólk og losa okkur við fólk úr iðnaðarhúsnæði?


Ræðumaður: Gísli Rafn Ólafsson

Frú forseti. Ég þakka hæstv. ráðherra fyrir seinna andsvarið. Ég held að vandamálið sé að við erum ekki að horfa nógu langt fram í tímann. Við búum til einhverjar stefnur en förum ekki í aðgerðir og þær aðgerðir eru heldur ekki fjármagnaðar. Það er einfaldlega ekki nóg að byggja 800 íbúðir á þessu ári og 1.000 næsta ári og 1.000 á þarnæsta. Það sem við þurfum að gera er að horfa á það, eins og hæstv. ráðherra sagði, að hingað er að koma fleira og fleira fólk vegna þess að hér er gott að lifa. Við erum ekki að fjölga okkur nóg þannig að það er eins gott að við séum að fá fólk hingað og við þurfum að miða okkar aðgerðir við það. Það þarf ríkisstjórnin að sýna í verki en ekki bara í einhverjum fallegum stefnum sem síðan eru ekki fjármagnaðar og aldrei er farið eftir.


Ræðumaður: Gísli Rafn Ólafsson

Frú forseti. Ég þakka hæstv. ráðherra fyrir andsvarið og spurninguna sem hæstv. ráðherra svaraði sjálfur í lokaorðum sínum, sem er einmitt að það þarf að byggja meira húsnæði. En því miður virðist ríkisstjórnin ekki vera með nægilega mikið af plönum og aðgerðum til að auka það sem er verið að byggja. Þvert á móti er ríkisstjórnin að draga lappirnar í því að eiga við verðbólguna og hátt vaxtastig, sem er akkúrat það sem stoppar að það sé verið að byggja húsnæði. Þannig að ég spyr bara ráðherra á móti: Hvað ætlar ráðherra að gera til þess að það sé farið að byggja hér af einhverju ráði en ekki bara segja: Við erum með starfshóp um þetta og hitt? Ég er hins vegar algerlega sammála hæstv. ráðherra þegar kemur að því að það sem hér í þessu frumvarpi stendur, það er allt af hinu góða. En það að við skulum þurfa að bíða í sjö ár eftir því að við útvegum fólki eitthvert annað húsnæði og við setjum einhverjar reglur sem banna algerlega að leigja út slíkt húsnæði, það er allt of langur tími að mínu mati.


Ræðumaður: Gísli Rafn Ólafsson

Frú forseti. Það er ánægjulegt að sjá að hér er frumvarp sem snertir margt af því sem bæði slökkvilið og Húsnæðis- og mannvirkjastofnun hafa verið að þrýsta á að sé gert til breytinga til að auka öryggi þeirra sem búa í óleyfisbúsetu í atvinnuhúsnæði. En því miður nær þetta frumvarp bara eins langt og það nær, þ.e. það tekur ekki á því að við erum að gefa afslátt af lögum og reglum sem kosta mannslíf.

Það hlýtur að vera skrýtið að sjá í lögum að við erum að fjalla um hluti þar sem fólk er að gera eitthvað í óleyfi. Við erum í rauninni að gefa leyfi til að vera með óleyfi. Það hljóta að vera með skrýtnari lögum þegar við erum farin að setja lög um það sem fólk er að gera og við leyfum því að gera það ólöglega.

En það er algerlega óverjandi að þúsundir einstaklinga þurfi að búa við hættulegar og ómannsæmandi aðstæður. Það er nú þannig að þeir sem búa í þessu húsnæði eru flestir hverjir ekki íslenskir ríkisborgarar og þeir íslenskir ríkisborgarar sem búa þarna eru oft þeir sem hafa hvað minnst á milli handanna. Maður spyr sig: Ef við hefðum þurft að upplifa jafnmörg dauðsföll íslenskra ríkisborgara í óleyfishúsnæði, væru ekki  komnar hér alvöruneyðaraðgerðir og neyðarástand? Það að við séum ekki komin með leiðir og frumvörp til að tækla þetta, að fólk megi einfaldlega ekki og geti ekki og það sé hreinlega bannað að leigja út íbúð eða atvinnuhúsnæði til aðseturs á meðan fólk er að deyja við þessar aðstæður, er okkur Íslendingum til skammar.


Ræðumaður: Halldóra Mogensen

Forseti. Ég er dálítið hugsi yfir orðum hv. þingkonu Þórunnar Sveinbjarnardóttur um að við getum bara unnið hérna lengur. Ég tek alveg undir það, ég er alveg sammála. Við getum þannig séð unnið alveg fram að Þorláksmessu og milli jóla og nýárs, bara eins og venjulegt fólk gerir, og sjálfsagt og eðlilegt til þess að klára mikilvæg mál. Vandinn er að það er engum í þessu húsi jafn annt um að klára á tilsettum tíma þingstörfin og hæstv. forseta þingsins. Það hefur alltaf verið þannig að þegar er komin dagsetning á það að það eigi að klára þingstörf 15. desember þá er allt púður lagt í að klára á þeim tíma. Og ef það eru einhver mál sem þarf að klára þá eru þau bara keyrð í gegn. Þau eru keyrð í gegnum nefndina, rifin út án þess að fá nægilega góðan tíma í umfjöllun, þau eru samþykkt hér í þingsal af meiri hlutanum og svo koma í ljós mistök út af því að þau eru illa unnin í miklum flýti. Það er vandamálið. Ef við ætlum að klára þetta stóra mál og ætlum að fá mál hérna inn ellefu dögum fyrir tilsettan tíma þegar við eigum að klára þing fyrir jól þá finnst mér fínt ef forseti þingsins myndi vera gagnsærri með það að hann ætli bara að hafa okkur lengur hérna. Þá færum við þessa tímasetningu,  hættum við 15. desember og við erum bara heiðarleg með hvenær við ætlum að klára þingið. Það er ekkert mál að mínu mati. Við getum alveg gert það og verið hérna lengur en þá skulum við taka ákvörðun um það sem þing og ekki drífa þetta hérna í gegn á handahlaupum til að ná því að klára 15. desember.


Ræðumaður: Arndís Anna Kristínardóttir Gunnarsdóttir

Frú forseti. Ég vil taka undir með hv. þm. Hönnu Katrínu Friðriksson varðandi það að auðvitað snýst þetta ekki um það að við höndlum ekki álagið. Þetta snýst um virðingu við þá málsmeðferð sem fer fram hér á þingi, og það er ekki bara við okkur þingmenn sem störfum hér, það er líka við umsagnaraðila og sérfræðinga úti í samfélaginu, bara við þjóðina eins og hún leggur sig.

Það er áhugavert að hv. þm. Hildur Sverrisdóttir sé hissa á því að við séum hissa á þessu þar sem þetta séu nú bara alvanaleg vinnubrögð. Ég verð nú að taka undir það. En mig langar til að ítreka spurningu mína til meiri hlutans: Hver er ástæðan? Er það trassaskapur og frestunarárátta? Vanvirðing við þingið þar sem við erum bara afgreiðslubatterí fyrir hugmyndir ríkisstjórnarinnar? Eða er beinlínis verið að reyna að koma sér hjá lýðræðislegri umræðu um málin?


Ræðumaður: Björn Leví Gunnarsson

Forseti. Við vinnum auðvitað þá vinnu sem þarf að vinna. Það er ekkert flókið við það. En þetta er ákveðið sjálfskaparvíti, þetta ástand sem hv. þm. Hildur Sverrisdóttir talaði hérna um áðan. Þegar ríkisstjórnin kemur  með málin á síðustu stundu þá verður ástandið eins og það er. Það er verið að búa til álagspunkta. Og á álagspunktum, bara sögulega séð, þá höfum við séð það að mistök hafa átt sér stað í lagasetningu,  mistök sem hafa kostað milljarða í dómsmálum — milljarða. Það eru þó nokkur  enn sem vofa yfir okkur sem eru einmitt þannig, kláruð undir lok kjörtímabils eða undir lok þings. Þannig að það skiptir máli að ríkisstjórnin gefi þinginu góðan tíma til að klára og þá þarf að koma með málin tímanlega. Þetta er ekki flókið. Þetta ástand sem  hér er talað um og gerist einhvern veginn  reglulega, er búið til af því að ríkisstjórnin skilar seint og heimtar að þingið klári. Hættum því.


Ræðumaður: Arndís Anna Kristínardóttir Gunnarsdóttir

Forseti. Við vorum búin að vara við þessu og tala um  að  við óttuðumst að þetta færi svona. Nú erum við búin   að sitja auðum höndum í nokkrar vikur þar sem ríkisstjórnin hefur  ekki verið að koma með málin sem hún var búin að tímasetja samkvæmt sinni eigin áætlun. Fyrir þessu geta verið ýmsar ástæður og mig langar til þess að giska á þrjár og ég  hvet bara stjórnarþingmenn eða fulltrúa ríkisstjórnarinnar eða aðra til að segja mér hver ástæðan er ef hún er einhver af þessum þremur. Það fyrsta sem mér dettur í hug og kannski í besta falli er  trassaskapur og frestunarárátta. Önnur ástæðan gæti hreinlega verið bara vanvirðing við þingið, að ríkisstjórnin líti á Alþingi sem einhvers konar afgreiðslubatterí fyrir þeirra mál, eða að hreinlega er verið  bókstaflega að koma í veg fyrir lýðræðislega umræðu um málin.


Ræðumaður: Halldóra Mogensen

Forseti. Það virðist vera að þessu linni aldrei. Á meðan ég hef verið á þingi þá hefur það verið viðverandi vandamál að það er ætlast til þess að þingið klári bara einhver risastór mál á handahlaupum af því að við fáum málin ekki tímanlega frá ráðuneytinu. Við erum búin að vera hérna í marga mánuði með eiginlega engin mál frá ríkisstjórninni. Það er ekkert búið að vera að frétta af ríkisstjórnarmálum. Þingmannamál eru búin að halda þinginu gangandi. Svo þegar koma mál sem eiga að vera dagsetningarmál, risastór mál, 14 EES-gerðir, þá eigum við einhvern veginn að afgreiða það bara á handahlaupum af því að þetta er dagsetningarmál. Þetta býður upp á mistök og það er ólíðandi að það skuli verið unnið svona ófaglega.

Heyr, heyr.Ég skil ekki hvernig stendur á því að ríkisstjórnin, að ráðherrar geti ekki tryggt að mál þeirra komi til þingsins tímanlega til að við getum afgreitt þau á faglegan máta. Þetta er óþolandi.


Ræðumaður: Björn Leví Gunnarsson

[Hlátur í þingsal.]MorgunblaðinuForseti. Ég tek hjartanlega undir með hv. þm. Sigmundi Davíð Gunnlaugssyni. Píratar myndu alls ekki gera svona, ekki séns, í alvörunni.  Þegar það er búið að koma þannig fram að meira að segja Miðflokkurinn og Píratar eru sammála þá er nú ansi langt gengið. Þetta eru 14 innleiðingar sem eru hérna á ferð, tvær af þeim sem er ekki einu sinni búið að innleiða inn í samninginn. Hérna var grein um daginn í um gullhúðun EES-reglugerða og ég veit ekki hvað er að gerast hérna með þennan bækling sem við fáum hérna í hendurnar. Það er rosalegt að sjá þetta. Við viljum geta starfað vel hérna á Alþingi. 1. umræðan skiptir máli og þá þurfum við að geta tekið efnislegan þátt í umræðunni og til þess þarf að rýna þetta fram og til baka. Það þarf líka einmitt að skoða upprunann, sérstaklega í þessu. Hvernig er uppruninn og hvernig er búið að þýða þetta yfir á íslensku? Er gullhúðun einhvers staðar? Við þurfum að spyrja að því væntanlega,  af því að fá einn flokkurinn í stjórn sem leggur þetta fram setur rosalega stórt spurningarmerki við slíkar innleiðingar. Ég býst við að Sjálfstæðisflokkurinn sjálfur vilji svara því hvort það sé mikil gullhúðun í gangi hérna eða ekki. Í 14 reglugerðum ætti það að taka smá tíma, myndi ég búast við.


Ræðumaður: Eva Sjöfn Helgadóttir

Forseti. Ég þakka hæstv. forsætisráðherra fyrir svar sitt. Fjölskyldusameining er eitt en flóttamenn eru annað og ég var meira að biðja um að svara því hvort við værum til í að taka á móti fjölda flóttafólks eins og hefur verið gert fyrir þau sem koma frá Úkraínu. Nú eru 20 dagar liðnir frá því að Alþingi ályktaði að án tafar skyldi komið á vopnahléi af mannúðarástæðum á Gaza-svæðinu. Alþingi krafðist þess að alþjóðalögum væri fylgt í einu og öllu í þágu mannúðar, öryggis almennra borgara og verndar borgaralegra innviða. Hvernig hefur ríkisstjórnin fylgt þessari áætlun þingsins eftir? Í hvaða aðgerðir hefur verið ráðist á síðustu tæpum þremur vikum? Hefur verið skoðað að koma á viðskiptabanni á Ísrael eða hvort slíta eigi stjórnmálasambandi milli Íslands og Ísraels? Eða hefur þessi þingsályktunartillaga sem samþykkt var með öllum atkvæðum litla þýðingu í huga ríkisstjórnarinnar?


Ræðumaður: Eva Sjöfn Helgadóttir

Forseti. Heimsbyggðin hefur að undanförnu horft með hryllingi á innrásina á Gaza-ströndinni. Stöðugar árásir Ísraelshers síðustu vikur hafa leitt til dauða um rúmlega 15.000 íbúa Gaza, þar af um 6.000 barna. Þá er talið að á annað þúsund börn séu föst undir rústum heimila sinna. Það eru sláandi tölur. Til samanburðar eru það jafnmörg börn og búa í Hafnarfirði. Eins og gefur að skilja flýr fjöldi fólks þessar hræðilegar aðstæður og leitar skjóls í öðrum löndum.

Stúlkan Asil er þar á meðal. Hún er nýorðin 17 ára og liggur á spítala í Kaíró. Búið er að taka af henni annan fótinn. Hún er brákuð, brennd og brotin. Fjölskylda hennar var drepin í sprengjuárás á Palestínu fyrir fjórum vikum síðan. Hún á ekki foreldra lengur, systir hennar og systursonur hafa verið myrt og heimilið eyðilagt. Hennar nánasti aðstandandi, bróðir hennar, býr á Íslandi og er að berjast fyrir því að fá systur sína hingað í öruggt skjól en að öllu óbreyttu verður hún send aftur til Gaza um helgina. Efnt hefur verið til safnana til að styrkja Asil, bæði vegna lyfjakostnaðar og ferðar til að sækja hana, en tekið er fram að hennar eina von sé að komast til Íslands. Þetta kemur fram í texta í tengslum við söfnun fyrir Asil.

Hér á landi höldum við hins vegar áfram að senda fólk frá Gaza úr landi með því að beita Dyflinnarreglugerðinni. Þegar Rússland réðst inn í Úkraínu í fyrra var 44. gr. útlendingalaga virkjuð í fyrsta sinn sem heimilar fjöldavernd flóttamanna frá tilteknum svæðum. Það þýddi að það þurfti ekki að taka marga mánuði eða ár að fjalla um mál hvers og eins til að finna út hvort við gætum mögulega sent þau úr landi eitthvað annað. Því spyr ég hæstv. ráðherra hvort ekki væri eðlilegt að beita sömu aðferðum núna til að taka á móti öllum þeim stríðshrjáðu flóttamönnum frá Palestínu sem drífa alla leið til Íslands og veita þeim skjóta vernd.


Ræðumaður: Björn Leví Gunnarsson

Forseti. Þar sem þetta er nú líka þingsályktunatillaga er ekkert kostnaðarmat þar á. Þó að það sé auðvitað heildarsundurliðun hérna þá hef ég ekki séð fulla fjármögnun landsskipulagsstefnunnar nægilega vel útfærða í fjármálaáætlun hingað til. Ég velti fyrir mér hvort þetta fjármagn sem fjallað er um í upphafi áætlunarinnar dugi í rauninni þegar allt kemur til alls og hvort við eigum von á að sjá uppfærðar tölur í næstu fjármálaáætlun sem miðar að því að þessi þingsályktunartillaga — hún fer væntanlega í gegnum þingið og verður samþykkt án þess að við þekkjum kannski raunumfang kostnaðar þeirra liða sem hér eru undir. Mér finnst eiginlega nauðsynlegt að það sé hluti af ákvörðunarferlinu í þinginu að við vitum hvað þetta kostar. Verður það ekki örugglega í fjármálaáætlun næst?


Ræðumaður: Björn Leví Gunnarsson

Forseti. Mig langaði aðeins að fræðast um málefni miðhálendisins hérna en það er ekki tekin sérstök ákvörðun í rauninni eða afstaða gagnvart friðun miðhálendisins. Eins og var á síðasta kjörtímabili þá átti að stofna miðhálendisþjóðgarð og allt voðalega flott, en það náði ekki fram að ganga og voru alveg stór orð látin falla um að það yrði bara næst. Þá veltir maður fyrir sér hvort ekki hafi verið tilefni til að kveða kannski dálítið skýrt á um það varðandi miðhálendið í þessari stefnu hvað friðun varðar og næstu skref fyrir miðhálendisþjóðgarð.


Ræðumaður: Eva Sjöfn Helgadóttir

Forseti. Ég fagna þessu frumvarpi um sérstakan húsnæðisstuðning fyrir Grindvíkinga þar sem Grindvíkingar standa frammi fyrir miklu verkefni og vita ekki hvað framtíðin ber í skauti sér og hvort þau geti flutt aftur heim og þá hvenær. Mikilvægt er að samfélagið í heild sinni geri það sem það getur til að létta aðeins undir með Grindvíkingum þó að auðvitað sé það erfitt. Óvissan er mun stærri partur af lífi Grindvíkinga en annarra í dag og þessi óvissa og áhyggjur geta haft margvísleg áhrif á einstaklinga.

Þar sem við erum að tala um Grindavík og húsnæði fyrir þau þá langar mig bara aðeins að ræða líka um hvað þetta getur haft ótrúleg áhrif á heilsu fólks og hvað þessar áhyggjur geta haft mikil áhrif á einstaklinga. Þannig að þetta er bara dropi í hafið til að hjálpa þessum einstaklingum að styðja hvert annað og að við styðjum þau og að þau séu bara með það á hreinu að við erum að reyna að gera það sem við getum þó að við getum auðvitað ekki gert allt í svona aðstæðum, þar sem það er mikið áfall að fara úr sínum heimabæ og vera annars staðar og fyrir börnin að fara í aðra skóla og ýmislegt. Ég held að þeir sem upplifa þetta ekki geti ekki sett sig í þessi spor. Mér finnst bara frábært að sjá að við erum að taka utan um þessa einstaklinga eins vel og við getum og þetta frumvarp er partur af því.


Ræðumaður: Björn Leví Gunnarsson

Forseti. Ég þakka fyrir þetta mál. Þetta er frekar augljós redding miðað við aðstæður. Það væri mjög gott að fá samt í kjölfarið á þessu greinargóða útlistun á því hvernig landið liggur aðeins með húsnæðisaðstæður. Eins og hv. þm. Guðbrandur Einarsson benti á erum við einmitt í þeirri stöðu, út af því hvernig húsnæðismarkaðurinn var hérna á Íslandi áður en krísan fór í gang, að það er bara ekki mikið um pláss. Það er hluti af þeim vanda sem við erum búin að vera að reyna að hvetja til þess að sé undið ofan af, þ.e. þessi óuppfyllta íbúðaþörf sem veldur því að fólk þarf að leita í alls konar króka og kima eftir húsnæði, jafnvel áður en heilt bæjarfélag þarf að flakka eitthvað annað og finna enn þá fleiri króka og kima og alls konar svoleiðis. Að lágmarki getum við alla vega brugðist svona við. Ég held að þetta sé góð ráðstöfun, gott úrræði. Ég myndi kalla helst eftir því að við fylgjumst sérstaklega vel með því hvort það séu einhverjir sem standa út undan. Það er svona svipað eins og Covid-úrræðin voru, þau voru dálítið almenn, við vissum að það voru einhverjir sem féllu á milli, t.d. voru leigubílstjórar að falla á milli í Covid-úrræðunum o.s.frv. Það gæti vel verið að það séu einhverjir aðilar sem uppfylla ekki allar kröfur til að fá svona stuðning, að við grípum það þá bara sem fyrst til að gæta allrar sanngirni gagnvart öllum sem eru í þessum vanda í dag. Ég hvet stjórnvöld mikið til að fylgjast vel með því hvort þetta nái ekki örugglega til allra sem það ætti sanngirnislega séð að ná til.


Ræðumaður: Halldóra Mogensen

Forseti. Umhverfis- og loftslagskrísan hefur áratugum saman verið mikilvægasta en þó einhvern veginn, því miður, minnst aðkallandi að öllum alþjóðlegum krísum, jafnvel þó að árið 2023 verði að öllum líkindum langheitasta ár sögunnar með fjöldann allan af hörmulegum flóðum, skógareldum og hitabylgjum um allan heim. Því miður þá stendur í baráttan við loftslagsbreytingar frammi fyrir miklum mótvindi og dapurlegum framtíðarhorfum. Loftslagsþing Sameinuðu þjóðanna er okkar helsti vettvangur til að takast á við þessa alþjóðlegu krísu og skiptir gríðarlega miklu máli að rík þjóð eins og Ísland sé metnaðarfull í sínum markmiðum og leiðandi þegar kemur að áherslum og að við stöndum raunverulega við áform og áætlanir. Það skiptir máli að standa við gefin loforð svo það sé mark á okkur takandi.

Markmið ríkisstjórnarinnar um 55% samdrátt fram til ársins 2030 er ekkert sérstaklega metnaðarfullt en það sem verra er er að ríkisstjórnin er ekki nálægt því að ná því markmiði. Samkvæmt útreikningum Umhverfisstofnunar var samdráttur Íslands frá árinu 2005 til ársins 2010 um 10%. Þegar horft er til framtíðar og tekið mið af þeim aðgerðum sem eru þegar í gangi eða hafa verið staðfestar stefnir í að losunin dragist saman um 24% fram til ársins 2030, sem er vel innan við helming af yfirlýstum markmiðum ríkisstjórnarinnar. Þegar við horfum til verkefna sem eru helst til þess fallin að aðstoða við að ná markmiðum um samdrátt í losun, eins og t.d. öflugar og skilvirkar almenningssamgöngur, þá er lítill sem enginn áhugi á að fjármagna verkefnin af neinni alvöru. Á þennan hátt grefur ríkisstjórnin undan sínum eigin trúverðugleika og möguleikum.

Forseti. Loftslagsþing Sameinuðu þjóðanna er vettvangur þar sem þjóðir heims sammælast um markmið í loftslagsmálum til að þrýsta stöðugt á metnaðarfyllri aðgerðir þvert á landamæri. Ísland hefur langa hefð fyrir þátttöku og stuðningi við alþjóðlegt samstarf um verndun náttúrunnar og COP28 er vettvangur til að halda því áfram og ganga enn lengra. Það er því ljóst að Ísland getur ekki bara treyst á að elta önnur lönd, við þurfum sjálf að setja markið hátt og þannig gera Ísland að leiðtoga og fyrirmynd þegar kemur að umhverfis- og loftslagsmálum. Við gerum það með því að sýna gott fordæmi og þrýsta sérstaklega á að loftslagsréttlæti sé haft að leiðarljósi, það skiptir gríðarlega miklu máli, í öllum ákvörðunum á þinginu og að hvetja til aukinnar þátttöku ungs fólks í ákvarðanatöku sem tengist loftslagsmálum. Þetta er lykilatriði.

Við sýnum gott fordæmi með því að grípa til róttækra aðgerða við að draga úr losun gróðurhúsalofttegunda á Íslandi. Ein aðgerð væri t.d. að banna olíuleit í efnahagslögsögu Íslands en nú eru tvö ár frá því að ríkisstjórnin lýsti yfir slíku í stjórnarsáttmálanum sínum. Ríkisstjórnin virðist þó eiga erfitt með að sýna þann vilja með aðgerðum. Í fyrstu lagði fyrrum umhverfisráðherra fram frumvarp um bann við olíuleit á 152. löggjafarþingi sem ekki náðist að afgreiða þá og ekkert hefur bólað á frumvarpinu síðan. Auk þess þegar Píratar lögðu til bann við olíuleit á síðasta kjörtímabili  var því máli bara vísað frá, meiri hlutinn vísað því  frá.

Forseti. Forgangsröðunin er mjög skýr og hún er ekki í þágu loftslagsins. Það hefur sannað sig óteljandi sinnum að það er ekki nóg að tala bara um hlutina, það verður að fylgja þeim eftir með aðgerðum. Skýrustu aðgerðirnar sem stjórnvöld og löggjafinn geta gripið til er löggjöf. Það að setja lög sem gerðu það skýrt að Ísland myndi ekki leita að olíu í framtíðinni eða leyfa öðrum löndum að gera það, væri ekki aðeins mikilvægt fyrir hag þjóðarinnar heldur væri það einnig táknrænt út á við. Ísland gæti verið leiðandi í baráttunni og útbreiðslu jarðefnaeldsneytis á alþjóðavettvangi. Það dugir nefnilega skammt að stæra sig af grænum orkuskiptum ef það er ekkert í regluverkinu sem tryggir að megavöttin leysi ekki af hólmi olíulítrana í stóra samhenginu. Það er ekki nóg að allir á Íslandi keyri rafbíla, við þurfum líka að gera allt sem í okkar valdi stendur til að önnur ríki hætti notkun jarðefnaeldsneytis ef markmiðið er að snúa við hnattrænni hlýnun og súrnun sjávar.

Nú síðast í október kom sviðsmyndagreining frá Alþjóðaorkumálastofnuninni  sem sýndi að eina leiðin til að halda mannkyni innan 1,5°C marka Parísarsáttmálans væri ef það yrðu engin ný jarðefnavinnsluverkefni sett af stað. Önnur leið væri að taka nýrri áskorun fjögurra íslenskra náttúruverndarsamtaka um að Ísland samþykki alþjóðlegan sáttmála um bann við útbreiðslu jarðefnaeldsneytis. Nú þegar hafa átta þróunarríki, þúsundir félagasamtaka auk fjölda borga og fylkja samþykkt sáttmálann. Enn hefur ekkert ríki í Evrópu samþykkt sáttmálann en samtökin telja þetta vera kjörið tækifæri fyrir Ísland í ljósi þess að orkuskipti eru nú þegar þungamiðjan í loftslagsstefnu ríkisstjórnarinnar og með því að skrifa undir sáttmálann myndi Ísland marka sér alvöru pólitíska stöðu á alþjóðavettvangi. Því hlýtur að vera kjörið tækifæri í tilefni COP28 að bæði lögfesta bann við olíuleit og samþykkja þennan sáttmála og sýna þar með í verki með fleiri leiðum en rafbílainnflutningi að Ísland er í fararbroddi í grænum umskiptum.

Þetta eru aðgerðir sem hæstv. ráðherra getur gripið til núna strax, en ég þreytist ekki að minna á hve mikilvægt er að við lítum til framtíðar í öllum aðgerðum. Einstakar aðgerðir ná einungis ákveðið langt og sérfræðingar hafa ítrekað bent á að ef við ætlum að afstýra þeim hörmungum sem bíða okkar þá þurfi stórar kerfisbreytingar, breytingar á okkar stærstu kerfum og þar fremst í flokki er hagkerfið okkar. Við þurfum að uppfæra hagkerfi okkar og hætta að horfa á hagvöxt sem eina mælitækið á gæði samfélagsins. Það eru einmitt hvatarnir í hagkerfinu okkar sem valda því að t.d. auðlindaríkar þjóðir misnota loftslagsþingið til að sækja viðskiptatækifæri. Skýrt dæmi er hvernig Sameinuðu arabísku furstadæmin ætla að nýta sér stöðu sína sem gestgjafar loftslagsráðstefnunnar til að semja við þjóðir um kaup á jarðefnaeldsneyti, eins og hefur komið fram í fjölmiðlum. Þegar gróðasjónarmið ráða för verða aðrir hagsmunir undir eins og hagsmunir umhverfisins og aðgengi framtíðarkynslóða að þeim auðlindum sem þær þurfa til að lifa. Ef ríkisstjórninni er alvara með  að takast raunverulega á við loftslagsvána þá skuldar hún þjóðinni það að setja velsældarhagkerfið og velsældarsamfélagið á dagskrá, bæði hér heima og á jafn mikilvægum vettvangi og loftslagsþingi Sameinuðu þjóðanna.


Ræðumaður: Björn Leví Gunnarsson

Forseti. Ég var að spyrja hæstv. ráðherra af hverju það vantaði í fjármálaáætlun ríkisstjórnarinnar. Þar sýnirðu á borði það sem þú segir í orði, það sem þú gerir. Fjármunirnir hafa ekki verið þar til staðar, voru það ekki á síðasta kjörtímabili og eru það ekki enn þá. Fjármálaáætlun er ekki uppfærð miðað við þau markmið sem ríkisstjórnin hefur sett sér. Ég skal alveg kaupa það að fyrstu fjármálaáætluninni eftir nýuppfærð markmið hafi verið pínulítið ábótavant en í annarri fjármálaáætlun hefði tvímælalaust átt að koma með einhverjar aðgerðir. Jú, kannski er að koma einhver aðgerðaáætlun um eða eftir áramótin og þá býst ég við að sjá hana fullfjármagnaða í þeirri fjármálaáætlun sem birtist í vor. Annað væri mjög óeðlilegt þannig að ég hlakka tvímælalaust til að sjá þetta en mér finnst dálítið seint í rassinn gripið, verð að segja það, því að hingað til hefur þetta ekki staðist. Hingað til hafa markmiðin ekki staðist. Hingað til hafa aðgerðirnar ekki verið fullfjármagnaðar. Ef ráðherra getur fullvissað okkur um að við fáum að sjá fullfjármögnunina þá væri ég mjög ánægður með það.


Ræðumaður: Björn Leví Gunnarsson

Forseti. Hæstv. ráðherra sagði í framsöguræðu sinni, með leyfi forseta:

„[V]ið þurfum að hafa okkur öll við ef við ætlum að ná þeim markmiðum sem við höfum einsett okkur að ná.“

Þau markmið eru, aftur með leyfi forseta, í ríkisstjórnarsáttmála þessarar ríkisstjórnar:

„Við munum setja okkur sjálfstætt landsmarkmið um 55% samdrátt á losun á beinni ábyrgð Íslands fyrir 2030 miðað við árið 2005.“

Staðan er sú að við vorum áður í samstarfi við Evrópulöndin og Noreg um að ná saman 40% samdrætti á losun. Hlutur Íslands í því samkomulagi var að ná 29% samdrætti. Við erum ekki að ná því markmiði. Síðan voru gerð ný markmið um 55% samdrátt á losun og okkar hlutur endar líklega einhvers staðar í kringum 40%. En til viðbótar við það er ríkisstjórnin með áætlun um sjálfstætt markmið um 55% samdrátt í losun. Við skulum átta okkur á þessu samhengi. Samt er ekkert, ekki neitt komið fram í fjármálaáætlun ríkisstjórnarinnar um það hvernig á að ná þessu markmiði. Núgildandi fjármálaáætlun nær til ársins 2028. Næsta verður til 2029 og síðasta fjármálaáætlun þessarar ríkisstjórnar mun ná til 2030. Það er bara mjög augljóst að maður spyrji: Af hverju er ekki búið að sýna okkur hvernig á að ná þessu markmiði um 55% samdrátt í losun ef, eins og ráðherra segir líka, við eigum ekki bara að leysa vandann með yfirlýsingum?


Ræðumaður: Arndís Anna Kristínardóttir Gunnarsdóttir

Frú forseti. Ég þakka hæstv. dómsmálaráðherra og öllum þeim sem hafa tekið þátt í umræðunni og henni er sannarlega ekki lokið. Ég vil taka undir með þeim sem hafa nefnt hér að það mætti alveg fara meira fyrir þessari umræðu hér á þessum vettvangi. Ég er sammála því að þetta eru pólitískar ákvarðanir sem við erum að taka, það hvort lögregla beri vopn er gríðarlega mikilvæg pólitísk ákvörðun sem þarf að taka að vandlega ígrunduðu máli í samráði við fleiri aðila heldur en þann aðila sem valdinu fær að beita. Það er eðlilegt að fólk sem hefur vald vilji meira vald og það hefur sýnt sig að það er í sjálfu sér eðlilegt og ætti ekki að duga til þess að það sé aukið.

Mig langar til að ítreka spurningu mína til hæstv. ráðherra sem mér fannst ekki vera svarað hér áðan, þ.e. aðallega það hvað eigi að gera við þessi vopn sem voru keypt fyrir hundruð milljóna fyrir leiðtogafundinn og hvort hæstv. ráðherra hafi ekki áhyggjur af stigmögnun vopnaburðar sem er nokkuð sem fræðimenn hafa lýst áhyggjum af í kjölfar umbyltingar á störfum lögreglu hér á landi. Þá langar mig örstutt að tæpa á því sem hefur komið fram í máli hv. þingmanna sem hér hafa tekið til máls, og þakka ég þeim aftur, en hv. þingmenn Guðmundur Ingi Kristinsson og Bergþór Ólason töluðu um það akkúrat að treysta þyrfti lögreglunni til að meta þetta. Í fyrsta lagi þá snýst sú ákvörðun, eins og ég sagði, hvort lögreglan eigi að vera vopnuð t.d. skotvopnum — það er eitthvað sem við erum öll sammála um. Það sem ég tala hér fyrir snýst um að tryggja öryggi lögreglumanna og tryggja öryggi almennings. Rannsóknir sýna það að vopnaburður lögreglumanna eykur ekki öryggi þeirra heldur getur sett öryggi þeirra í hættu í ofanálag. Þetta er byggt á rannsóknum. Það er mikilvægt að við tökum svona ákvarðanir að ígrunduðu máli og byggt á staðreyndum en ekki kannski okkar tilfinningu. Þá vil ég taka undir með hv. þm. Guðbrandi Einarssyni og hv. þm. Þorbjörgu Sigríði Gunnlaugsdóttur sem töluðu um fjölda lögreglumanna sem er alls ekki nægur.

Að lokum, forseti. Við erum sammála um markmiðið, okkur gengur öllum það sama til; að auka öryggi borgaranna og öryggi lögregluþjóna við störf sín.

Forseti. Ofbeldi verður aldrei útrýmt með meira ofbeldi.


Ræðumaður: Björn Leví Gunnarsson

Forseti. Ég þakka fyrir. Vopnavæðing lögreglu vegna skipulagðrar glæpastarfsemi og ýmiss konar breytinga sem hafa orðið á samfélaginu á undanförnum árum er einfaldlega falskt öryggi. Aukin vopnavæðing leiðir til vopnakapphlaups. Þetta er mjög vel skjalfest í fjöldamörgum rannsóknum úti um allan heim. Meiri vopnavæðing lögreglu þýðir vissulega kannski ákveðið öryggi í einstaka tilvikum eins og hv. þm. Guðmundur Ingi Kristinsson kom hérna fram með áðan en það fjölgar þeim tilfellum, þau verða fleiri. Líkurnar á óhöppum tengdum notkun á vopnum aukast einfaldlega af því að tilfellin eru fleiri.

Mér finnst áhugavert að heyra hæstv. ráðherra tala um að hérna sé engin stefnubreyting sem hefur verið gerð þegar það var sérstaklega verið að bæta við úrræði fyrir lögregluna, sem sagt rafbyssu — ekki rafvarnarvopn, afsakið, þetta er stytting eða upprunalega orðið yfir þetta er TASER, með leyfi forseta, sem er skammstöfun fyrir „Thomas A. Swift's electric rifle“, eða Thomas A. Swift rafriffill. Síðan þá hefur þetta orðið aðeins minna og er orðið rafbyssa og það er dálítið leiðinlegt að stjórnvöld séu einhvern veginn að fara að reyna að búa einhvern dulbúning á þetta vopn, að kalla það rafvarnarvopn eins og það sé eitthvað betra. Mér finnst þetta leiðinleg nýlenska, mér finnst þetta leiðinleg pólitík. Mér finnst það óþægilegt þegar það er ekki hægt að tala um rannsóknirnar sem liggja hérna á bak við, í t.d. Bretlandi, í Noregi og Svíþjóð og í Kanada þar sem var farið í innleiðingu og sérstaklega í Bretlandi, það var sýnt fram á aukið ofbeldi í kjölfar innleiðingar á rafbyssu. Við skulum taka þetta betur, gera þetta betur, ekki nota ódýrar lausnir til að búa til falskt öryggi heldur förum í þær aðgerðir sem tvímælalaust hafa verið lagðar fram um öryggi lögreglu með því að manna lögregluna, með því að fjármagna lögregluna almennilega.


Ræðumaður: Arndís Anna Kristínardóttir Gunnarsdóttir

Frú forseti. Við viljum öll tryggja frelsi og öryggi almennings á Íslandi. Við viljum öll að lögreglan hafi þau tæki, þann mannafla og öll þau úrræði sem hún þarf til að sinna sínu starfi og tryggja öryggi sitt og annarra um leið. Með einhliða ákvörðun þáverandi hæstv. dómsmálaráðherra í desember síðastliðnum var almennri lögreglu á Íslandi veitt heimild til að bera rafbyssur og var í kjölfarið ráðist í nokkuð umfangsmikil kaup á slíkum vopnum og fjármunum varið í þjálfun í notkun þeirra. Í reglum sem settar hafa verið um notkun rafbyssa segir að lögreglu sé heimilt að nota slík vopn þegar heimilt er að nota úðavopn eða kylfu en talið er að úðavopn eða kylfa eða aðrar vægari aðgerðir muni ekki nægja til að yfirbuga aðilann eða skilyrði um notkun skotvopna eru ekki til staðar.

Fyrrverandi hæstv. ráðherra hefur rökstutt rafbyssuvæðinguna með tilvísunum  í rannsóknir sem sýni fram á að rafbyssur fækki óhöppum og slysum á bæði fólki og lögreglumönnum. Já, í samanburði við skotvopn. Í samanburði við hefðbundið skotvopn þar sem byssukúlu er skotið að einstaklingi eru rafbyssur augljóslega öruggari kostur og þetta styðja þær rannsóknir sem vísað er til. En lögreglan á Íslandi ber almennt ekki byssur eða hefur ekki gert það hingað til en nú stendur til að vopna hana rafbyssum.

Í gær voru fluttar fréttir af auknum vopnaburði í fangelsum landsins og úti í samfélaginu. Fullyrt hefur verið á fyrri stigum að ofbeldi hafi aukist í samfélaginu þótt ekki hafi verið sýnt fram á það með óyggjandi hætti. Hins vegar virðist ljóst að vopnaburður, einkum hnífaburður, hafi aukist á síðustu misserum. Er þar fyrst og fremst um að ræða ákveðna og afmarkaða hópa og virðast umræddir hópar einkum skipaðir ungum mönnum, ungmennum sem samkvæmt lagalegri skilgreiningu teljast jafnvel börn.

Forseti. Er ekki undarlegt að eina ráðið sem ríkisstjórnin sér til að bregðast við auknum vopnaburði og beitingu vopna á meðal barna og ungmenna hér á landi sé að vopna lögregluna? Meira ofbeldi en ekki minna. En hvaða afleiðingar hefur það? Þar sem rafbyssur hafa verið teknar í notkun hefur það vanalega verið gert með það fyrir augum að þær séu skaðminni valdbeitingarúrræði en skotvopn. Matið byggir á því að rafbyssur séu öruggari en að miða á fólk skotvopni og setja það fyrir víst í lífshættu. Samkvæmt rannsóknum eru lögregluþjónar sem bera rafbyssur hins vegar helmingi líklegri til þess að beita valdi í störfum sínum en lögreglumenn sem bera hvorki skotvopn né rafbyssur. Einnig hefur verið sýnt fram á að líklegra sé að ráðist sé á þá. Aðrir lögregluþjónar sem voru með lögregluþjónum sem bera rafbyssur á vakt voru einnig líklegri til þess að beita valdi í störfum sínum en ella.

Forseti. Í svörum fyrrverandi hæstv. dómsmálaráðherra við fyrirspurn minni um kaup á vopnum fyrir leiðtogafund Evrópuráðsins kemur fram að 165 milljónum úr ríkissjóði hafi verið eytt í skotvopn fyrir fundinn og þau kaup rökstudd með því að þörf hafi verið á sérstökum viðbúnaði vegna fundarins. Skotvopn. Engu að síður segir þar að ekki standi til að selja vopnin aftur. Hvernig til stendur að nota þessi vopn áfram er hins vegar með öllu ósvarað. Stendur til að ganga skrefinu lengra og vopna íslensku lögregluna skotvopnum umfram það sem nú er?

Samanburðarrannsókn á notkun lögreglu á skotvopnum milli Noregs og Svíþjóðar bendir til þess að minni vopnaburður og strangari reglur um beitingu skotvopna í Noregi, kerfi líkara því sem gildir hér á landi, séu ástæður þess að norskir lögregluþjónar beiti sjaldnar skotvopnum og að minna sé um slys á bæði lögregluþjónum og borgurum við skyldustörf lögreglu. Samhliða því að minna er um vopnaburð og strangar reglur um hann er áhersla lögð á þjálfun í því að leysa úr hættulegum atvikum án vopnabeitingar.

Við erum öll sammála um markmiðin, að auka öryggi bæði almennra borgara í landinu og öryggi lögregluþjóna við störf sín, öryggi sem er forsenda sameiginlegs frelsis, lýðræðis og velsældar okkar allra. Með því að vopnavæða lögreglu að vanathuguðu máli án nauðsynlegs samráðs og með óskýran laga- og regluramma óttast ég hins vegar að hæstv. ríkisstjórn og hæstv. dómsmálaráðherra þessarar ríkisstjórnar séu að snúa okkur í öfuga átt. Nú hafa hins vegar orðið ráðherraskipti tiltölulega nýlega og þótti mér tilefni til að beina eftirfarandi spurningum til nýs hæstv. dómsmálaráðherra:

Er hæstv. ráðherra sammála forvera sínum í embætti um að slík þörf sé á að vopnavæða lögregluna? Hyggst hæstv. ráðherra halda öllum þeim vopnum sem forveri hennar keypti? Hefur hæstv. ráðherra engar áhyggjur af stigmögnun vopnaburðar á Íslandi í kjölfar þessarar umbyltingar lögreglustarfa á Íslandi? Hyggst hæstv. ráðherra halda áfram á sömu vegferð með aukinni hörku og hugsanlega frekari vopnavæðingu lögreglunnar? Og síðast en ekki síst spyr ég hæstv. dómsmálaráðherra: Kemur til greina að stíga skref til baka og endurhugsa þessa stefnu?


Ræðumaður: Gísli Rafn Ólafsson

Forseti. Það er mikilvægt að við sem þjóð séum ekki of stolt til að biðja um aðstoð þegar þess gerist þörf. Fyrir rétt rúmum tveimur vikum gengu skelfilegar hamfarir yfir Grindavík og þó svo að hægst hafi um þar þá getur ástandið enn brugðið til beggja vona. Í morgun var svo lýst yfir hættuástandi í Vestmannaeyjum af því að eina vatnsleiðslan frá meginlandinu er skemmd á stórum hluta og óvíst hvort hún haldi í allan vetur. Viðbragðskerfi okkar er ótrúlega öflugt miðað við þann mannfjölda sem hér býr en það, rétt eins og í flestum öðrum löndum, hefur sín þolmörk. Þegar stóráföll gerast sem viðbragðskerfi landa ráða ekki við að öllu leyti þá er mikilvægt að þjóðarstoltið komi ekki í veg fyrir það að óskað sé aðstoðar erlendis frá. Jafnvel stór lönd eins og Bandaríkin og Kína hafa kyngt sínu þjóðarstolti og óskað eftir aðstoð eftir stórfelldar náttúruhamfarir. Fyrir rúmri viku síðan sýndum við Íslendingar að við erum ekki of stolt til að biðja um aðstoð þegar á reynir. Almannavarnir óskuðu eftir því að teymi frá almannavarnasamstarfi Evrópu kæmi hingað til lands til að gefa ráð varðandi hamfarirnar í Grindavík og skoða hvort sá búnaður sem til er í Evrópu til að takast á við flóð gæti nýst ef reynt yrði að nota vatn til að styrkja varnargarða og hafa áhrif á stefnu mögulegs hraunstraums ef til eldgoss kæmi á svæðinu við Grindavík eða Svartsengi. Ráðleggingar þessa teymis munu nýtast viðbragðsaðilum hér til þess að skipuleggja fyrirbyggjandi aðgerðir enn betur og einnig gefa okkur Íslendingum betri skilning á því hvaða aðstoð við gætum fengið ef ástandið versnar. Hið fornkveðna, ber er hver að baki nema sér bróður eigi, á nefnilega vel við í dag og þá sérstaklega þegar stóráföll eins og náttúruhamfarir dynja yfir.


Ræðumaður: Björn Leví Gunnarsson

Forseti. Mig langaði aðeins að tala um forvarnir, í rauninni tengt fjárlagavinnunni sem við erum að vesenast í núna. Enn og aftur erum við að sjá einhvers konar bitlingafjárútlát fjárlaganefndar til hinna ýmsu félagasamtaka, mjög mikilvægra lífsbjargandi verkefna vissulega en einhverra hluta vegna þarf Alþingi að hoppa inn í einhvern veginn og grípa í taumana, af því að ár eftir ár eftir ár hafa ráðuneytin og ríkisstjórnin ekki hlustað á ábendingar Alþingis, samþykkt Alþingis um að taka á móti þessari þjónustu og gera samninga um þessa þjónustu, meta þjónustuþörfina sem er á þessum sviðum vegna hinna ýmsu heilbrigðismála, og varpað ábyrgðinni aftur og aftur á þingið. Þetta er orðið rosalega óþolandi því að þetta endurspeglar í rauninni þá skoðun ráðuneytanna að ef þau útvega ekki samninga fyrir hin ýmsu fínu félagasamtök þá reddi Alþingi aukapening. Í þessu æðislega verðbólguástandi þar sem á að halda að sér höndum í  ríkisútgjöldum og vera með aðhald og ýmislegt svoleiðis þá forgangsraða ráðuneytin í allt annað og skilja þetta eftir af því að þau vita að Alþingi kemur síðan inn með aukapening fyrir þetta — og kallar það samt aðhald, sem er rosalega skrýtið. Þessi þjónusta er gríðarlega mikilvæg og það er gríðarlega mikilvægt að við vitum umfangið og vitum markmiðin og árangurinn sem næst af því að sinna þessari þjónustu, þessum forvörnum, þessum lífsbjargandi úrræðum sem þessi félagasamtök — ég var Pieta í morgun og það var mjög áhugavert að heyra beiðni þeirra  þar sem þau eru að fá tilvísanir frá aðilum í opinbera heilbrigðiskerfinu til sín en samt erum við í þessu skrýtna  fyrirkomulagi þar sem Alþingi þarf einhvern veginn að fjármagna það en ekki ríkisstjórnin.


Ræðumaður: Eva Sjöfn Helgadóttir

Forseti. Í dag langar mig aðeins að tala um drengi í samfélaginu og afbrot drengja. Birtingarmyndir vanda hjá ungu fólki geta verið alls konar; áhættuhegðun, leit í óæskilegan félagsskap, afbrot eða vímuefnaneysla, en aðrir einangra sig og mæta hvorki í skóla né sinna öðrum félagslegum og þroskandi þáttum. Drengir í áhættuhegðun eru í grunninn einstaklingar sem fengu ekki allt sem þeir þurftu frá samfélaginu. Þeir hafa mögulega orðið fyrir áföllum eða þörfum þeirra hefur ekki verið mætt. Þeir eiga það sameiginlegt að vilja tilheyra. Gildin þeirra og viðhorf eru það sem samfélagið kennir þeim. Ef þeir læra frá unga aldri að það sem þeir gera sé ekki nógu gott, þeir séu ekki jafn góðir og aðrir eða að fólki sé ekki treystandi þá er vandaverk fyrir samfélagið að breyta því.

Því langar mig að leggja áherslu á að við einbeitum okkur að því hvernig við bregðumst við drengjum og ungu fólki sem hagar sér á annan hátt en við viljum. Við vitum að ef við ætlum að fara í baráttu við  þá þá breytist viðhorf þeirra til yfirvalda eða annarra ekki neitt. Ef við förum í vörn þá verjast þeir einnig. Það er gömul saga og ný. Enginn vill vera á þessari braut en oft upplifa drengir að þeir séu komnir út í horn, á meðferðarstofnanir eða í fangelsi, og að það sé engin leið til baka. Því skiptir ótrúlega miklu máli að við komum í veg fyrir að þeir veltist þar um. Við þurfum að vera með alvöru ígrunduð úrræði fyrir þennan hóp þar sem unnið er fyrst og fremst með gildi, viðhorf og framtíðarsýn. Það virkar ekki að reyna að höfða til þessa hóps án þess að skilja hvað liggur að baki og hvað drífur þetta fólk áfram í sömu hegðun.

Forseti. Ég mun seint þreytast á því að segja að þessir einstaklingar eiga það skilið að við grípum miklu fyrr inn í, áður en til  fangelsisvistar kemur, og með mun markvissari hætti en gert er í dag. Samfélaginu ber að koma betur til móts við þá.


Ræðumaður: Arndís Anna Kristínardóttir Gunnarsdóttir

Forseti. Ég styð þetta mál eins og ég held að við gerum hér öll. Ég kem hér upp aðallega til þess að gera grein fyrir örlitlum fyrirvara sem ég setti við nefndarálit nefndarinnar, velferðarnefndar, sem afgreiddi þetta mál. Hann er svohljóðandi að ég riti undir álitið með fyrirvara um annars vegar að tilmæli og áherslur nefndarinnar sem fram koma í álitinu séu talin nægilega skýrt útfærð í texta og greinargerð frumvarpsins. Þennan fyrirvara geri ég vegna þess að þetta mál var unnið mjög hratt, enda brýnt, og ég fékk þau svör við vinnslu málsins í nefndinni að það væri litið svo á að tilmæli nefndarinnar væru komin nægilega skýrt fram í lagatexta. Mér hefur sjálfri þótt bera aðeins of mikið á því að þingmenn ofmeti vægi nefndarálita við lagatúlkun og því hafði ég áhyggjur af þessu og ákvað að setja þennan fyrirvara. Ég var engu að síður fullvissuð um þetta í nefndinni, án þess þó að mér gæfist tími eða tækifæri til þess sjálf að garfa í því með minni lögfræðiþekkingu og því set ég þennan fyrirvara við málið.

Hinn fyrirvarinn sem ég geri er í rauninni bara árétting á því að hér sé um sértæka en ekki almenna aðgerð að ræða og það þurfi að fylgjast vel með henni svo unnt verði að ná til fólks sem fellur utan gildissviðs frumvarpsins. Það er nefnilega svo mikilvægt þegar upp koma aðstæður á borð við þessar að við tökum utan um alla. Þetta frumvarp er mikilvægt skref en við höfum örlitlar áhyggjur af því að þetta nái ekki utan um alla og því beini ég því til ríkisstjórnarinnar að vera á varðbergi gagnvart því og grípa skjótt inn í þegar kemur á daginn hvort og hverjir það eru sem falla þarna á milli skips og bryggju.

Þegar fólk lendir í áföllum á borð við það sem Grindvíkingar hafa verið að ganga í gegnum núna síðustu daga og vikur, þetta er sannarlega mikið áfall, þá er margt fólk sem veit ekki einu sinni hvort það mun komast heim til sín eða ekki og hversu lengi það verður þannig. Þetta er gríðarleg óvissa og mikið áfall og það er óásættanlegt að í slíku áfalli þurfi fólk á sama tíma að hafa áhyggjur af sinni afkomu. Mögulega væri betra að hafa úrræði í formi styrkja til fólks sjálfs fremur fyrirtækja en það þurfti auðvitað að finna skjóta úrlausn og eitt markmið þessa frumvarps er að koma í veg fyrir að fólk missi vinnuna og koma í veg fyrir að fyrirtæki neyðist til að segja upp sínu fólki vegna þessara aðstæðna. Þetta er svipað úrræði og var komið á í Covid-heimsfaraldrinum og þar vitum við að mjög mörg féllu á milli stafs og hurðar. En ég styð þetta mál með þessum smávægilega fyrirvara.


Ræðumaður: Gísli Rafn Ólafsson

Virðulegi forseti. Ef við horfum hundrað ár aftur í tímann og skoðum læknavísindin sem þá voru til þá voru tvær einfaldar lausnir við öllum sjúkdómum. Annars vegar var það að tappa af smá blóði og hins vegar, til að hreinsa eitthvað, var kveikt í, bara brennt til grunna. Sem betur fer hefur læknavísindunum tekist að þróast aðeins í rétta átt en þegar kemur að riðunni þá höfum við verið svolítið föst í gömlu aðferðunum. Við höfum verið föst í þeim gömlu aðferðum að skera niður allt og síðan að hreinsa og helst skipta um allt. Þetta er sem betur fer loksins að þróast. Við erum farin að uppgötva þegar kemur að riðunni að ákveðin gen eru kannski vörn gegn henni, við erum að sjá að það er hægt að fara aðrar leiðir en að skera niður allan bústofninn. En við þurfum líka að huga að því hvernig við tökum utan um þá bændur sem lenda í þessu. Ef við horfum aftur til okkar sjálfra og læknavísindanna okkar þá höfum við séð t.d. hvernig við höfum tekið utan um fyrirtæki og einstaklinga sem lentu í smitsjúkdómi sem hét Covid og við höfum nú talað ansi mikið um hérna inni, hvernig við hugsuðum um þau og hvernig við bjuggum til lausnir til að hjálpa fólki. Það þurfa að sjálfsögðu að vera nýjar leiðir og betur úthugsaðar og þær þurfa að vera þannig að fólk sé í raun að fá bætur, að það þurfi ekki endalaust að berjast fyrir þeim heldur fái bætur fyrir það sem það er að missa og fyrir þá vinnu sem það þarf að fara í við hreinsun og annað, þannig að við getum tryggt það að bændurnir komi út úr þessu óskaddaðir.


Ræðumaður: Gísli Rafn Ólafsson

Virðulegi forseti. Finnst hæstv. ráðherra eðlilegt að Matvælastofnun, sem heyrir undir hennar ráðuneyti, hyggist endurnýja leyfi hjá fyrirtæki sem stofnunin hefur sjálf nýlega farið fram á að verði rannsakað opinberlega? Matvælastofnun fór fram á opinbera rannsókn á meintum brotum Arctic Sea Farm á lögum um fiskeldi eftir að tvö göt fundust á kví fyrirtækisins í Kvígindisdal í Patreksfirði í ágúst á þessu ári, en lax frá kvíunum hefur fundist í fjölmörgum laxveiðiám síðan tilkynnt var um götin. Auk Arctic Sea Farm er fyrirtækið Arnarlax með tvær umsóknir um ný framleiðsluleyfi, 10.000 tonna umsókn í Ísafjarðardjúpi og 4.500 tonna umsókn í Arnarfirði, en Matvælastofnun lagði 120 millj. kr. stjórnvaldssekt á fyrirtækið í fyrra vegna brots gegn skyldum um að tilkynna um strok á fiski og beita sér fyrir veiðum á strokfiski. Þykir hæstv. ráðherra það við hæfi að endurnýja eða veita ný leyfi til fjölda ára til fyrirtækja sem annaðhvort eru til meðferðar hjá lögreglu eða hafa nú þegar hlotið stjórnvaldssekt fyrir brot á fiskeldislögum?


Ræðumaður: Gísli Rafn Ólafsson

Virðulegi forseti. Matvælastofnun hefur nýlega unnið tillögu að endurnýjun á rekstrarleyfi Arctic Sea Farm í Patreksfirði og Tálknafirði en rekstrarleyfi fyrirtækisins féll úr gildi í ágúst. Beðið er endanlegrar staðfestingar á áhættumati siglinga, sem fyrirtækið framkvæmdi sjálft, áður en leyfi er gefið út en það á að gilda til 16 ára. Finnst hæstv. ráðherra eðlilegt að gefin séu út rekstrarleyfi til sjókvíaeldis fyrirtækja til 16 ára rétt áður en nýtt frumvarp ráðherra um lagareldi er lagt fyrir þingið? Í áformum um lagasetningu í samráðsgáttinni kemur fram að frumvarpið muni m.a. kveða á um leyfisveitingaferlið.


Ræðumaður: Andrés Ingi Jónsson

Forseti minnir þingmenn á að vísa til annarra þingmanna með fullu nafni.


Ræðumaður: Björn Leví Gunnarsson

Forseti. Sko, ég veit ekki hversu mikill tími af ræðu ráðherra fór  í að bara lofsyngja Landhelgisgæsluna,  alveg fullt á málefnalegan hátt o.s.frv. Hún á það alveg skilið. En það er verið að ræða um ákveðin mál hérna varðandi  fjáröflun og fjárstuðning við Landhelgisgæsluna, fjármögnun þessara verkefna, sem ítrekað hafa verið í fjármálaáætlun, sögð mjög metnaðarfull en hafa líka ítrekað   ekki náð markmiðum sínum. Það var talað um hversu góður viðbragðstími átti að vera á þyrlum og hversu mikil viðvera flugvéla átti að vera. Það átti að fara alveg upp um heilan helling á milli ára yfir tímabil fjármálaáætlunar. Það fór bara alltaf niður á við.

Fyrr á þessu ári,  2. febrúar 2023, kemur frá dómsmálaráðuneytinu, með leyfi forseta:

„Á haustmánuðum fór dómsmálaráðherra fram á 517 millj. kr. aukalega í fjáraukalögum til að rétta af rekstrarhalla Landhelgisgæslunnar. Alþingi samþykkti rúmlega 214 millj. kr. Sömuleiðis reyndi ráðherra að fá 1.082 milljónir á fjárlögum til að mæta hallanum fyrir árið 2023 en Alþingi samþykkti 600 millj. kr.“

Við skulum hafa það sérstaklega í huga að Alþingi er meiri hluti þingsins. Það er ríkisstjórnin. Ríkisstjórnin eða dómsmálaráðherra leggur síðan ekki fram í fjármálaáætlun eða fjárlögum í kjölfarið þessar milljónir sem vantar upp á heldur fer einhvern veginn fram á það að Alþingi reddi málunum þegar það er ríkisstjórnin sem ræður þessu. Og ekki nóg með það, dómsmálaráðherra kemur  undir lok síðasta árs til fjárlaganefndar og segir að það sé rosalega slæm staða, það þurfi að selja flugvélina. Alþingi sýnir algjör lágmarksviðbrögð, myndi ég segja, og skilaboðin eru þau að rekstur Landhelgisgæslunnar sé í algjörum járnum, hún hafi ekki séns á að gera neitt aukalega og það þurfi að grípa til rosalegra aðhaldsaðgerða.

Hvað gerist síðan í sumar? Það er farið í eitthvert tilraunaverkefni norður á landi, fínt verkefni, ég hef ekkert undan því að kvarta. En hvaðan kom peningurinn í það  ef reksturinn var í svona miklum járnum? Hvernig er hægt að réttlæta það að koma til þingsins og segja að það vanti fullt af pening,   segja að reksturinn sé í járnum og það þurfi að skera fullt niður og fara síðan í eitthvert aukaverkefni  í sumar sem enginn vissi af, sem kostar einhverjar 100 milljónir?  Mér finnst það  fáránlegt? Það er bara verið að hafa okkur að fíflum hérna, hvernig er farið með fjárheimildir hérna,   hvernig það er einfaldlega verið að ljúga að okkur um í hvernig stöðu reksturinn er   ef það er hægt að finna 100 milljónir í einhver tilraunaverkefni sem er ekki hægt að setja í fjármálaáætlun? Þetta er fáránlegt. Ég þoli þetta ekki.

Forseti biður þingmenn um að virða ræðutímann.


Ræðumaður: Þórhildur Sunna Ævarsdóttir

Virðulegur forseti. Landhelgisgæslan gegnir gríðarlega mikilvægu hlutverki hér á Íslandi og þess vegna er undirfjármögnun hennar, vanfjármögnun, gríðarlega mikið áhyggjuefni. Þetta hefur verið viðvarandi vandamál sem hefur m.a. leitt til þess að Landhelgisgæslan reynir að afla sér fjár á alls konar misjafna vegu, t.d. með því að leigja út flugvélina sína sem við þurfum á að halda hér á landi til að sinna eftirliti á efnahagslögsögu Íslands. Þetta er sú vél sem best getur sinnt þessu eftirliti, sem getur farið út á úthöfin, sem getur fylgst með veiðum erlendra skipa í okkar lögsögu, sem getur fylgst með hvort mengunarslys hafa orðið á hafi, og sú vél er að stórum stofni til erlendis á vegum Frontex. Það er til þess að afla Landhelgisgæslunni tekna. Það er ekki leið fyrir okkur til að vernda sjófarendur og okkar efnahagslögsögu að gera þetta að tekjulind fyrir Landhelgisgæsluna, sem fær ekki nægjanlegt fjármagn frá ríkisstjórninni til að sinna sínum mikilvægu verkefnum. Þetta gerir það líka að verkum að við erum ekki að standast okkar alþjóðlegu skyldur þegar kemur að eftirlitssvæðinu sem Landhelgisgæslan á að hafa eftirlit með. Það setur okkur í þá stöðu að það er líklegt að við gætum misst hluta af því eftirlitssvæði sem við höfum fengið í okkar hlut að sinna vegna þess að við stöndumst einfaldlega ekki þær kröfur sem þarf upp á öryggi.

Mig langar líka aðeins að minnast á bæði mönnun Landhelgisgæslunnar, sem hefur ekki verið fullnægjandi til að halda úti viðvarandi vakt, og sömuleiðis búnaði björgunarmanna í þyrlum og í flugvélum sem er ekki fullnægjandi. Það vantar betri klæðnað á Landhelgisgæsluna til að standa t.d. að björgun á hálendinu. Þegar við getum ekki sinnt grunnþörfum björgunarmanna á flugvélum Landhelgisgæslunnar og þyrlum þá er eitthvað mikið að, virðulegi forseti.


Ræðumaður: Þórhildur Sunna Ævarsdóttir

Virðulegi forseti. Ég er kannski einna helst að falast eftir því frá hæstv. ráðherra hvenær Grindvíkingar fái einhver svör um húsnæðisúrræði, bæði til skamms og svo til lengri tíma og hvort ráðherra geti verið aðeins nákvæmari heldur en bara ekki nákvæmur eins og hann var rétt áðan.

Síðan langaði mig að spyrja, gagnvart þeim íbúum Grindavíkur sem um ræðir, hvort það sé einhver sérstök greining til varðandi húsnæðisstöðu íbúa í Grindavík, þ.e. við erum að hugsa um t.d. leigjendur sem eru þá mögulega ekki að fara að fá húsin sín bætt og eru mögulega í verri stöðu en þeir sem eiga húseignir. Það er svolítið erfitt að segja til um þetta. Hefur þetta verið greint, hæstv. ráðherra? Getur hann komið aðeins inn á það? Verður einhver munur á því hvernig ríkisvaldið mun koma fram við leigjendur við hliðina á húseigendum? Það væri ágætt að heyra útlistun á þessu og sömuleiðis svolítið nákvæmari tímasetningar.


Ræðumaður: Þórhildur Sunna Ævarsdóttir

Virðulegi forseti. Nú vildi ég að ég gæti skipt vegna þess að ég hef sjaldan heyrt jafn fá svör við fyrirspurn og ég heyrði hérna rétt í þessu en ég er líka með mikilvæga spurningu gagnvart innviðaráðherra. Á síðustu þremur árum hafa jarðhræringar í kringum Grindavík valdið því að reglulega hafa verið haldnir íbúafundir um ástandið. Á þeim fundum voru mögulegir fólksflutningar Grindvíkinga ræddir þótt viðbragðsaðilar hafi ekki spáð til um að til þess myndi koma, en það sem Heimaeyjargosið kenndi okkur var að á þessu landi jarðhræringa þýðir ekki að vera bara með áætlanir sem miða við bestu sviðsmyndina heldur verðum við líka að gera ráð fyrir þeirri svörtustu. Spretthópur á vegum hæstv. ráðherra er að sögn að störfum við að finna lausnir varðandi húsnæðisvanda Grindvíkinga, en margir gista í tímabundnu húsnæði eða eru inni á vinum og ættingjum, bæði sé verið að skoða íbúðir í byggingu og þær sem eru þegar á fasteignamarkaði. Ráðherra sagði í viðtali um daginn, með leyfi forseta:

„Við höfum verið að skoða það hvort við getum beitt almenna íbúðakerfinu okkar. Hvort sem eru stofnframlög eða hlutdeildarlán.“

Þá kom einnig fram að það sé verið að skoða innflutning á einingahúsum. Ég vil því spyrja hæstv. ráðherra í fyrsta lagi: Hvenær áætlar þessi spretthópur verklok? En til skamms tíma og í öðru lagi vil ég spyrja hæstv. ráðherra um skammtímaúrræði, vegna þess að í Covid myndaðist almannavarnaástand og þá greiddi ríkið fyrir hótelgistingu fólks. Núna er almannavarnaástand í Grindavík, fólki gert að yfirgefa heimili sín, en munurinn á þessari aðgerð og Covid-aðgerðum er að nú á fólk bara að redda sér. Kemur til greina af hálfu ríkisstjórnarinnar að leigja hótel fyrir fólk þangað til langtímalausn er fundin?


Ræðumaður: Þórhildur Sunna Ævarsdóttir

Virðulegi forseti. Ég má til með að koma hérna upp og leiðrétta nokkra hluti sem fram hafa komið. Í fyrsta lagi vil ég andmæla því að við þurfum eitthvert nýtt verklag þegar kemur að þingmannamálum, eins og hv. þm. Halla Signý Kristjánsdóttir var að leggja til hérna. Við þurfum bara að fara eftir þingsköpum, við þurfum bara að fara eftir starfsreglum fastanefnda Alþingis og setja mál á dagskrá þegar flutningsmaður óskar eftir því, þegar framsögumaður þeirra í nefndum óska eftir því. Þannig eru reglurnar og einu sinni voru þær virtar. Það er þessi ríkisstjórn með sín andlýðræðislegu vinnubrögð sem neitar okkur um að setja mál á dagskrá, þvert á reglur þingsins, þvert á þingsköp. Það skrifast á hæstv. stjórnarmeirihlutann. Þannig er það nú bara. Þetta er nýleg þróun, þetta hefur ekki alltaf verið svona þann tíma sem ég hef verið hér.

Heyr, heyr.Síðan varðandi það sem hv. þm. Steinunn Þóra Árnadóttir sagði hérna áðan, að það hafi ekki verið mikið um fundarfall í nefndum sem hún situr í. Það vill svo til að við sitjum sömu nefndum og í efnahags- og viðskiptanefnd  hefur verið fundarfall annan hvern fund í mánuð núna, þannig að vissulega hefur verið töluvert um fundarfall í efnahags- og viðskiptanefnd sem ætti að vera að einbeita sér að efnahagsástandinu en er að gera eitthvað allt annað.


Ræðumaður: Björn Leví Gunnarsson

Forseti. Það er gott og blessað að það komi svona næstum því öll málin sem hæstv. innviðaráðherra ætlaði að leggja fram á þinginu og það er ágætisskilahlutfall. En það segir þeim mun verri sögu af hinum ráðherrunum ef innviðaráðherra stendur sig svona vel. Um það snýst þetta, þetta snýst um hvað ríkisstjórnin öll er að skila hérna, ekki bara einstaka ráðherra. Einstaka ráðherra getur hrósað sér af sínum verkum, frábært, en það er þá bara þeim mun verra fyrir hina ráðherrana.

Ég vildi líka hrósa hv. þm. Bjarkeyju Olsen Gunnarsdóttur fyrir það sem mér fannst vera bara heiðarleg framkoma um stöðu mála. Þetta er nákvæmlega það sem við erum að kvarta undan hérna. Það var nú bara í þessari viku sem tveir nefndarfundir fjárlaganefndar féllu niður, ótrúlegt en satt. Það er yfirleitt aldrei fundarfall í fjárlaganefnd. Það bættist að vísu við fundur  í hádeginu á þriðjudaginn, sem var óvenjulegt, þar sem gögn málsins bárust fimm mínútum eftir að fundurinn hófst  í staðinn fyrir að halda fundinn bara daginn eftir svo nefndarmenn hefðu getað lesið betur yfir gögnin o.s.frv., á venjulegum nefndartíma.  Þetta er dæmi um það sem er að í störfum þingsins.  Við fáum málin með of skömmum fyrirvara. Við fáum upplýsingarnar með engum fyrirvara og  við eigum að afgreiða þetta einhvern veginn á góðan og faglegan hátt á allt of stuttum tíma. Það er vandinn í hnotskurn. Við verðum að gera betur.


Ræðumaður: Arndís Anna Kristínardóttir Gunnarsdóttir

Ekki leggja mér orð í mun, það sagði ég ekki.Forseti. Við erum að glíma við jarðhræringar sem eru að setja þúsundir Íslendinga á flótta innan lands. Verðbólga og vextir eru í hæstu hæðum og húsnæðismarkaðurinn annar ekki eftirspurn. Eins og ég sagði hérna áðan þá hef ég ítrekað verið spurð að því undanfarið hvort það sé ekki brjálað að gera hjá okkur hérna á þinginu. Ég þarf því miður að segja við fólk: Nei, það er bara ekkert að gera. Það er ekkert að gerast vegna þess að ríkisstjórnin er ekki að koma hér inn með þau mál sem hún hefur lofað. Hv. þm. Bjarkey Olsen Gunnarsdóttir talaði um að það væri rétt að fækka málum, m.a. þar sem það væri stundum erfitt fyrir ráðherra að koma málum í gegn vegna þess að þau væru ekki sammála.   Ég óttast að við munum horfa á sömu stöðu núna fyrir jól, fyrir þinglok — ég biðst afsökunar ef ég hef misskilið þingmanninn — og við sáum núna í vor sem var sú að málin komu seint inn, þau komu illa unnin. Það var ekki sátt innan ríkisstjórnarinnar um þau og þingið núna í vor endaði með því að nánast öllum þeim málum sem einhverju máli skiptu fyrir einhvern var bara slaufað,  það var bara hætt við allt saman svo við gætum komist í sumarfrí.


Ræðumaður: Andrés Ingi Jónsson

Forseti. Spurningin er náttúrlega hversu vel við getum  treyst ríkisstjórn til að stýra landi ef hún getur ekki einu sinni stýrt því hvenær frumvörpin koma frá henni. Ríkisstjórn sem nær ekki að skila nema þriðjungi af því sem hún ætlar að gera á einu hausti, hvernig á hún að geta komið landinu í gegnum efnahagsþrengingar? Hvernig hún á að geta sinnt einhverjum stærri verkefnum ef hún ræður ekki einu sinni við ástandið heima hjá sér? Þetta er áhyggjuefni, ekki bara vegna þess að þetta skilur þingið eftir verkefnalaust heldur vegna þess að þetta sýnir hvað ríkisstjórnin er lítils megnug.

Ég heyri á hæstv. innviðaráðherra að honum þykir leiðinlegt að vera bendlaður við ráðherranna sem skila illa frá sér. Það er rétt að hæstv. innviðaráðherra hefur skilað fjöldanum en ég hræddur um að gæðin séu ekki alltaf eftir því. Tökum sem dæmi frumvarp um póstþjónustu sem var endurflutt hér í haust óbreytt þrátt fyrir að á það hafi verið bent   að það væri ólíðandi að ekki hafi verið haft samráð við hagsmunasamtök fatlaðs fólks.    Óbreytt var það lagt fram án þessa sumarið hefði verið nýtt í að eiga þetta samráð. Svo þegar umhverfis- og samgöngunefnd  neyðir ráðuneytið til að setjast niður með ÖÍB þá kemur í ljós að þau treysta sér bara ekki til að ljúka því verkefni   á tilsettum tíma og þá er lagt til að klippa þá grein út úr frumvarpinu.

Ráðherrann skilaði málinu svo lélegu til þingsins   að hann þarf að skera það í sundur til að ná að klára þann hluta sem við getum klárað án þess að brjóta á réttindum fatlaðs fólks.   Stundum er betra að skila minna en gera það betur, hæstv. ráðherra.

Forseti minnir hv. þingmenn á ræðutímann.


Ræðumaður: Halldóra Mogensen

Forseti. Mér finnst þetta að miklu leyti líka vera vanvirðing við almenning úti í samfélaginu. Hér eru ótrúlega margir sem horfa fram á afkomukvíða, það eru raunverulegir erfiðleikar í efnahagslífinu og raunverulegir erfiðleikar á heimilum fólks og það sér ekki alveg fyrir sér hvernig það er að fara að ná endum saman. Hér er ofboðslega mikið af góðum þingmannamálum á dagskrá sem er verið að ræða út af því að ríkisstjórnin er ekki með nein úrræði, þau eru ekki að gera neitt til að koma til móts við þetta fólk í samfélaginu. Ætli almenningur átti sig á því að í þessari málstofu á Alþingi, þar sem við ræðum mikilvæg frumvörp og þingsályktunartillögur stjórnarandstöðunnar, er bara engin meining eða ætlun hjá ríkisstjórninni að hleypa þeim málum í gegn, ekki einu sinni að setja þau á dagskrá í nefndum? Þetta finnst mér svo mikil vanvirðing við fólkið úti í samfélaginu sem horfir á þetta, horfir á þessi mál og hugsar með sér:  Heyrðu, þarna eru frábær mál sem gætu hjálpað mér. En það er enginn vilji  eða ætlun hjá ríkisstjórninni að afgreiða þessi mál. Við fáum þau ekki einu sinni á dagskrá í nefndunum. Þetta finnst mér vera vanvirðing, því miður.


Ræðumaður: Þórhildur Sunna Ævarsdóttir

Virðulegur forseti. Já, tölum aðeins um fjárlögin. Það er búið að fresta 2. umræðu fjárlaga um tvær vikur að mér skilst. Það átti að ræða þau í þessari viku og það bólar ekkert á því. Við vitum svo sem ekki hvort sú áætlun stenst heldur. Þar eru auðvitað mikilvæg viðbrögð að finna en það virðist líka ætla að verða einu viðbrögð ríkisstjórnarinnar við því efnahagsástandi sem við búum við akkúrat núna. Það er enn þá töluverð bið í það miðað við nýjustu fregnir.

Annars vildi ég bara koma hingað inn og árétta það sem við höfum áður heyrt frá stjórnarliðum, ástæðuna fyrir því að þau eru glöð að leyfa okkur að taka upp dagskrá þingsins, en það er til að breiða yfir verkleysi þeirra. Þau hleypa engum málum á dagskrá nefnda vegna þess að, eins og hæstv. utanríkisráðherra komst svo skýrt að orði fyrir ári síðan í þessum ræðustól, þau samþykkja ekki eða styðja við mál stjórnarandstöðunnar prinsippsins vegna, þá burt séð frá hvort það séu góðar hugmyndir eða vondar.


Ræðumaður: Andrés Ingi Jónsson

Forseti. Ég veit að virðulegur forseti er bróðir okkar í þjáningunni. Forseti vill ekki vera að stýra störfum þings þegar ríkisstjórnin er jafn verklaus og léleg og raun ber vitni. Auðvitað vill forseti Alþingis stýra hér dálítið svona dýnamískum og líflegum vinnustað þar sem er nóg að gera og við erum að breyta samfélaginu til hins betra. Ég veit þetta vegna þess að við höfum rætt þetta ítrekað í forsætisnefnd. 6. nóvember bókaði ég einmitt sem fulltrúi í forsætisnefnd áhyggjur af því að á þeim tímapunkti var bara kominn fram þriðjungur þeirra mála sem áttu að koma frá ríkisstjórninni í september, október. Bara þriðjungur. Ekki held ég að forseti Alþingis hafi verið neitt hrifnari af því en ég. Það sem við þurfum að taka fram — það á ekki að þurfa að taka það fram en við þurfum að gera það svo það sé alveg skýrt — er að stjórnarliðum hlýtur að vera ljóst að þessi töf þeirra á því að leggja fram sín mál getur auðvitað og mun setja í uppnám alla afgreiðslu mála fyrir jól. En það er bara á þeirra ábyrgð.


Ræðumaður: Arndís Anna Kristínardóttir Gunnarsdóttir

Forseti. Undanfarið er ýmislegt búið að vera í gangi í samfélaginu og þjóðin gerir ráð fyrir því að við séum mjög upptekin. Ég hef fengið oft þá spurningu undanfarna daga: Er ekki brjálað að gera hjá ykkur? Ég þarf því miður að segja við fólk: Nei, það er ekkert að gera. Það er ekkert að gera hjá okkur. Ríkisstjórnin, eins og hefur verið bent á hérna, er ekki að koma fram með þau mál sem hún hefur lofað. Það er ekkert að gerast. Það voru hundruð mála sem áttu að koma hérna fyrir þingið. Við erum að nálgast jólafrí og það eru bara einstaka mál sem hafa verið afgreidd á þessu þingi. Líkt og hv. þm. Hanna Katrín Friðriksson sagði hérna áðan þá vil ég einmitt benda á það að svo virðist sem þessi ríkisstjórn hafi komist að þeirri niðurstöðu að hún geti haldið út kjörtímabilið með því að gera ekki neitt. Á meðan bíða þingmannamál. Það er fullt af málum sem liggja fyrir þessu þingi sem stjórnarmeirihlutinn hérna neitar að ræða í þingsal, í nefndum jafnvel. Það er fundafall eftir fundafall þrátt fyrir að málin séu fjölmörg;  um raunleiðréttingu almannatrygginga, bann við hvalveiðum, greiðslu meðlags til einstaklinga erlendis, takmörkun eignasöfnunar á fasteignamarkaði. Það er ýmislegt sem við getum gert hérna til að bregðast við ástandinu í þjóðfélaginu. Hvað erum við að gera? Ekki neitt.


Ræðumaður: Björn Leví Gunnarsson

Forseti. Ég tek undir það sem hv. þingmenn hafa verið að segja hérna. Mér finnst það sérstaklega slæmt af því að það er ríkisstjórnin sem segir þinginu: Heyrðu, við ætlum að koma hérna með 109 þingmál fyrir jól. Kannski hrúgast þau inn á síðustu dögunum á meðan leyfið er enn þá til staðar, en tíminn sem þingið úthlutar til að fjalla um málin er liðinn þá. Þá erum við búin með september, október, nóvember þar sem tíminn í nefndum er mikilvægur til afgreiðslu þessara mála. Á sama tíma er, eins og hv. þm. Logi Einarsson sagði,  fullt af þingmannamálum. Og nefndarfundir hafa verið að falla niður í ýmsum nefndum á sama tíma í staðinn fyrir að fjalla þá um þingmannamál. Hvers konar vanvirðing er það eiginlega fyrir tíma þingmanna sem leggja hérna fram mál? Af því að það eru ekki komin nægilega mörg  stjórnarmál fram til þess að fjalla um og  nota tíma nefndanna til að fjalla um þau þá segja    formenn nefndanna bara: Heyrðu, nei, við þurfum ekki að fjalla um nein mál, ekki einu sinni þingmannamálin sem liggja hérna fyrir í röðum. Þetta er fáránlegt, algjörlega fáránlegt.


Ræðumaður: Björn Leví Gunnarsson

Forseti. Fyrstu upplýsingarnar sem ég fékk var að það ætti að hækka prósentuna um 1,5%. Það voru fyrstu upplýsingarnar sem ég fékk um þetta þannig að ég var pínu varkár um það sem væri að gerast með þetta frumvarp enda sé ég ekki að það nái sínum markmiðum. Það er einfaldlega ástæðan fyrir því að ég er ekki með á þessari breytingu, það er mjög einfalt. Flokkur fólksins þarf ekkert að útskýra fyrir öðrum hvort ég er meðflutningsmaður á málum eða ekki. Ég hef talað um það áður þegar Flokkur fólksins er eitthvað að básúna um það fram og til baka að hinir og þessir flokkar séu ekki meðflutningsmenn á rosalega góðu málunum þeirra — sem, afsakið, mér finnst stundum ekkert rosalega góð. Við erum með ýmsar aðrar tillögur um það hvernig á að ná þeim markmiðum sem er verið að leggja fram í þessu máli. Ef það á t.d. í alvörunni að ná 30 milljörðum úr bönkunum vegna arðgreiðslna er til að byrja með hægt að gera lægri ávöxtunarkröfu af hendi ríkisins á bankana sem ríkið á til þess að lækka einmitt þau gjöld o.s.frv., sem neytendur og viðskiptavinir þeirra banka þurfa að leggja í bankana, sem við síðan tökum út sem arð. Bara óbein skattskylda. Það er hægt að losa um tekjur í rauninni þannig, tekjur almennings. Hin leiðin er að fara í arðinn þegar hann er greiddur út; þegar búið er að ákveða hversu miklar arðgreiðslur á að taka út þá tekurðu arðinn af, af því að þá er ekki hægt að svindla einhvern veginn á þann hátt að hérna er bankaskattur sem er allt í einu orðinn rosalega stór og það fer bara beint í færslugjöldin eins og hv. þingmaður útskýrir. Þess vegna finnst mér þetta mál núna sérstaklega, ekki þegar það var með lægri prósentu, bara einfaldlega lélegt og þess vegna er ég ekki með á því.


Ræðumaður: Björn Leví Gunnarsson

Það þarf bara eina mínútu.Forseti. Ég var meðflutningsmaður á þessu máli    áður en því var breytt um miðjan dag í gær. Ég fékk tölvupóst rétt um    ellefuleytið í gærmorgun þar sem ég var spurður hvort ég vildi vera með á    frumvarpinu eins og því hafði verið breytt á þeim tíma og átti að svara fyrir lok    þingfundar í gær. Það er tiltölulega stuttur tími til að bregðast við    svona mikilli breytingu. Það þarf ekki bara eina mínútu því þessi breyting hefur    þó nokkuð mikil áhrif. Eins og hv. þingmaður sagði sjálf í ræðunni hérna    þá hafa bankarnir alls ekkert hlaupist frá því í rauninni að leggja svona    álögur beint út í verðið til neytenda þannig að þessi hækkun fer einfaldlega    bara beint í færslugjöld og ýmislegt svoleiðis og gróðinn verður nákvæmlega    sá sami. Það er mun sniðugri hugmynd að ná gróðanum út hinum megin, t.d. með hærri    fjármagnstekjuskatti eða ýmsum öðrum aðferðum. Þegar bankinn ætlar að    borga sér út arðinn, þá tekurðu peningana. Útskýringarnar sem ég    fékk þegar ég spurði: Af hverju er verið að tvöfalda skattprósentuna þarna?    — þá fékk ég fyrst enga útskýringu. Það var ekki fyrr en síðdegis þann dag, þegar aðstoðarmaður    Flokks fólksins gekk á mig til þess að spyrja hvort    ég vildi vera með á breyttu máli og ég reyndi að fá útskýringar á því af hverju væri verið að hækka prósentuna, að mér var sagt að ástæðan hefði verið    sú að fá 30 milljarða. Mér finnst það einfaldlega ekki góð ástæða, ekki nægilega góð ástæða til að vera með á frumvarpinu út af því. Ég var með á frumvarpinu út af allt öðrum ástæðum.    Mér finnst mjög ankannalegt að Flokkur fólksins sendi út sérstaklega fréttatilkynningu    til að tilkynna það að ég hafi ákveðið að taka mig af málinu. Mér finnst    það mjög fáránlegt.

Ég get svarað fyrir mig sjálfur. Flokkur fólksins þarf ekkert að útskýra    fyrir öðrum af hverju ég ákveð að taka mig af málum sem Flokkur fólksins    er með og setur hér í gegn með einhverjum breytingum á örstuttri stundu.


Ræðumaður: Gísli Rafn Ólafsson

Frú forseti. Við höfum verið minnt á það á undanförnum vikum að við búum í landi þar sem náttúruhamfarir geta gerst. Við Íslendingar vöknuðum upp við vondan draum fyrir 50 árum síðan þegar gos hófst í Heimaey og við áttuðum okkur á því að það væru í rauninni engar tryggingar og ekki neitt sem næði yfir það þegar húsnæði og innbú fólks eyðileggst í náttúruhamförum. Árið eftir fylgdu mikil snjóflóð á Neskaupstað og í kjölfarið á þeim var farið í að búa til það sem í dag kallast Náttúruhamfaratrygging Íslands. En það er mikilvægt að átta sig á því að Náttúruhamfaratrygging Íslands er í rauninni tryggingafyrirtæki sem er í eigu íslenska ríkisins og sérhæfir sig í að tryggja fyrir því sem getur gerst þegar náttúruhamfarir dynja yfir en venjulegar tryggingar ná einmitt ekki til þess.

Þær stærstu hamfarir sem hingað til hefur þurft að takast á við í gegnum náttúruhamfaratryggingarnar var jarðskjálftinn á Suðurlandi 2008. Eitt af því sem gerðist á þeim tíma sem er vert að hafa í huga, sér í lagi þegar ég fer að tala um hvaða breytingar við erum að leggja til, er að þar var allt í einu ákveðið eftir að skjálftinn gerðist að það væri engin lágmarksfjárhæð tjóns sem þyrfti að hafa orðið, náttúruhamfaratryggingarnar myndu dekka það allt saman. Það að breyta reglum eftir á er alls ekki gott, a.m.k. ekki þegar það er gert á þennan máta og það höfðum við í huga þegar við vorum að vinna þetta frumvarp.

Þetta frumvarp var fyrst lagt fram síðasta vor. Það kom til vegna þess að enn og aftur dundu hamfarir yfir Neskaupstað. Ég var þeirrar gæfu aðnjótandi að heimsækja Norðfjörð akkúrat nokkrum dögum eftir þetta snjóflóð og fá að tala við Norðfirðinga, vita hvað þau voru upplifa og hvernig var verið að taka á þeirra málum. Og þá komst ég að því að til þess að draga úr því að það væri ekki bara hver sem er sem væri að sækja um fyrir alls konar lítil tjón þá hefði verið gerð breyting hér á Alþingi eftir skjálftann árið 2008 þar sem settar voru inn kröfur um ákveðna sjálfsábyrgð. Það er akkúrat sú krafa sem við teljum vera mjög óréttláta vegna þess að þegar þú missir húsið þitt og innbú þá er það mjög alvarlegt, alla vega í okkar huga sem stöndum á bak við þetta frumvarp, að það sé verið að krefja þig um eigin ábyrgð upp á allt að 1 millj. kr. Ástæðan fyrir því að eigin ábyrgðin var sett inn var til að lágmarka það hversu mörg tjón þyrfti að bæta vegna þess að þau vildu ekki þurfa að hugsa um öll litlu tjónin sem fara undir þessa upphæð. En það gerir það að verkum að ef þú átt innbú þá getur lækkað sú upphæð sem þú færð og ef þú átt hús þá lækkar líka hvað þú færð af því að það er alltaf þessi eigin ábyrgð sem er þarna inni.

Nú erum við að sjá skelfilega atburði gerast í Grindavík og við vitum ekki enn þá hvernig þeir atburðir enda, hversu mörg hús verða skemmd eða talin ónýt og því mikilvægt að við horfum til þess að þeir sem eiga þar um sárt að binda og eru að missa húsin sín þurfi ekki að standa uppi með það að hafa tapað allt að milljón krónum, einungis vegna þess að það er verið að passa upp á þessa lágmarksfjárhæð sem er tryggð, að hún sé ekki of lág. Það er einmitt sú tillaga til breytingar sem við leggjum til. Við leggjum til að í stað þess að sett sé sjálfsábyrgð þá verði lágmarksfjárhæðir þess vátryggða, þ.e. ekki sé hægt að biðja um bætur þegar tjón á innbúi er minna en 200.000 kr., þegar tjón á húseignum er minna en 400.000 kr. eða tjón á opinberum mannvirkjum er undir 1 millj. kr. Við leggjum einnig til að þessar breytingar öðlist gildi frá og með 25. mars 2023 en það er einmitt nokkrum dögum áður en hið skelfilega snjóflóð féll á Neskaupstað nú í vor.

En við þurfum einmitt að passa okkur á því að í svona tryggingaumhverfi þá eru Náttúruhamfaratryggingar Íslands með endurtryggingu og endurtryggingin er í rauninni samningur á milli tryggingafélagsins og endurtryggingafélagsins um það hvaða hluta endurtryggingafélagið mun borga. Ef sú upphæð sem Náttúruhamfaratrygging þarf að greiða út til fólks hækkar stórlega þá hefur það áhrif á endurtrygginguna og við viljum alls ekki gera það vegna þess að það gerðist árið 2008 með því að ráðherra sem stóð þar var spurður og hann sagði: Við borgum öll tjón. Það viljum við alls ekki gera, ekki breyta samningunum þannig að þetta hafi áhrif á náttúruhamfaratryggingarnar sjálfar og þess vegna leggjum við til að eigin ábyrgðin sem væri felld niður með þessu frumvarpi verði greidd beint úr ríkissjóði en ekki af Náttúruhamfaratryggingu. Þannig erum við að reyna að passa upp á að þetta hafi ekki alvarleg áhrif á endurtryggingaskilmálana. Það væri mjög slæmt vegna þess að það myndi gera það að verkum að það yrði mjög erfitt fyrir Náttúruhamfaratryggingu að fá endurtryggingar í framtíðinni. Við viljum gera þetta á réttan máta og fengum einmitt góðar leiðbeiningar frá Náttúruhamfaratryggingu um hvaða hluti mætti alls ekki gera og reyndum að halda okkur innan við það.

Á bak við þetta frumvarp standa þingmenn Pírata, þingmenn úr Flokki fólksins, Vinstri grænum og Samfylkingunni, og það er von okkar að þessum góðu hugmyndum um það hvernig við getum virkilega staðið við bakið á fólki, bæði á Norðfirði og í Grindavík, verði vel tekið af ríkisstjórn og þinginu þó að þær komi frá okkur sem sum hver erum í stjórnarandstöðu því að góðar hugmyndir eru alltaf góðar hugmyndir og þá sérstaklega núna á þessum erfiðu tímum þar sem við virkilega þurfum að standa með fólki sem er í neyð.


Ræðumaður: Björn Leví Gunnarsson

Forseti. Það er í rauninni tiltölulega auðvelt að búa til tillögu til þingsályktunar um húsnæðisstefnu. Það þarf bara að segja hversu mikið þarf að byggja. Það er ekkert mikið flóknara en það. Því þarf að fylgja raunhæft kostnaðarmat. Ég sé í rauninni hvorugt í þessari þingsályktunartillögu þegar allt kemur til alls. Það sem er í þessari þingsályktunartillögu eru hins vegar síðan aðrar aðgerðir til að liðka fyrir. Það er nefnilega áhugavert að sjá hérna í fjármögnun húsnæðisstefnu og aðgerðaáætlunar fyrir árin 2024–2028 að þá er verið að fara yfir árin frá 2022, hversu margar íbúðir eru að koma inn á markaðinn. Það er gert ráð fyrir því í þessum rammasamningi sem þarna liggur undir að það eigi að byggja 35.000 íbúðir á næstu tíu árum en fjöldinn sem er búið að vera að byggja eru 2.680 árið 2022, 2.276 hafa komið inn á markaðinn það sem af er ári 2023 og svo kæmu 2.800 árlega á markaðinn árin 2023, 2024 og 2025, og 2026 verða þær aðeins um 2.000 talsins. Þetta er miðað við það sem er í byggingu í dag. Það væri kannski hægt að gefa aðeins í fyrir 2026 nú í dag, ekkert mikið meira sem fylgir. En alla vega, þetta margar íbúðir á ári eru ekki nóg til að ná upp í þessar 35.000 íbúðir fyrir tíu árum.

Að auki kemur hérna fram að niðurstaða þarfagreiningar sveitarfélaga í húsnæðismálum fyrir árið 2023 er að byggja þurfi 37.000 íbúðir á næstu tíu árum til að mæta fólksfjölgun, með leyfi forseta:

„Í þeirri greiningu er ekki tekið mið af nauðsynlegri uppbyggingu til að mæta uppsafnaðri íbúðaþörf …“

Þetta segir allt sem segja þarf í rauninni um þetta plagg. Ég átta mig ekki alveg á því. Aftur, með leyfi forseta, það var mat „hagdeildar HMS að byggja þurfi 3.000−4.000 íbúðir árlega næstu 5−10 árin til að mæta uppsafnaðri íbúðaþörf …“ og það eigi að byggja — þurfi að lágmarki 4.000 íbúðir fyrstu fimm ár samningsins, rammasamnings sem var verið að tala um hérna, upp í 35.000 íbúðir. Við erum langt frá því, bara slattalangt frá því. Þannig að ég átta mig ekki alveg á því — jú, jú, það er gott að setja stefnuna um það og „alle grejer“ en ef þær áætlanir sem hafa verið gerðar nú þegar hafa ekki staðist þá veit ég ekki hverju samþykkt þingsályktun breytir því að við höfum samþykkt fjárlög á hverju ári sem gera ráð fyrir því að það þurfi að klára þessar íbúðir, þennan fjölda íbúða til að dekka þennan óuppfyllta íbúðaskafl sem er búinn að safnast upp en það hefur ekki gerst. Það er gott og blessað að leggja fram enn eitt plagg í viðbót sem segir að við ætlum samt að gera þetta, en fjármagnið sem kemur hérna fram er bara alveg nákvæmlega sama og það hefur alltaf verið. Það er rosalega mikið fjármagn hérna 2024, á næsta ári, það er ákveðin uppsöfnuð fjárheimild í rauninni fyrir undanfarin ár þar sem markmiðum hefur ekki verið náð.

Það er áhugavert að skoða aðgerðaáætlunina með tilliti til þess að það eru — þetta eru 43 aðgerðir, taldi ég hérna í fljótheitum. Þar af eru sex aðgerðir sem ná til ársins 2028, út allan aðgerðatímann, þannig að af því getur maður áætlað sem svo: Allt í lagi, það er mikið fjármagn á árinu 2024 þannig að kannski er þetta framhlaðin aðgerðaáætlun en það eru einungis átta aðgerðir sem eru í rauninni bara fyrir árið 2024. Allar hinar aðgerðirnar ná eitthvað lengra fram í tímann, 2025, 2026, 2027 eða 2028. Þannig að þessar átta aðgerðir sem eru í rauninni bara fyrir næsta ár af þessum 43 sé ég ekkert að séu rosaleg framhlaðning. Átta sinnum fimm eru 40, ekki 43, þetta er bara nákvæmlega svona skiptingin einhvern veginn, átta aðgerðir á ári. Ég sé ekki framhlaðninguna alla vega í þessu. Kannski eru það stórar aðgerðir, nauðsynlegar aðgerðir til þess að ná að klára þetta. En aftur erum við búin að samþykkja fjárlög á hverju ári undanfarin ár, búin að samþykkja fjármálaáætlanir sem gera ráð fyrir því líka að húsnæðisuppbyggingin verði næg en hún hefur ekki verið það.

Ég endurtek aftur: Það er rosalega auðvelt að búa til svona plagg um stefnu í húsnæðismálum o.s.frv. Hún snýst um að byggja hús, byggja íbúðir, og það þarf einfaldlega að klára það. Ég hlakka til þess að sjá rökstuðninginn á bak við það, hvernig þetta muni í alvöru klárast og þessar 2.000 íbúðir sem vantar upp á til að klára bara í rauninni matið á núverandi stöðu vegna fólksfjölgunar sem voru 37.000, sem er þó án þessa fjölda íbúða sem vantar til þess að safna upp í óuppfyllta íbúðaþörf og hvernig við ætlum að leysa það vandamál því að þessi stefna leysir þann vanda ekki. Ég vona að þingið geri kannski betur. Ég veit ekki hvaða skilaboð þarf að senda til ríkisstjórnarinnar til að leysa þetta vandamál, það kemur alla vega ekki frá ríkisstjórninni.


Ræðumaður: Björn Leví Gunnarsson

Forseti. Við vitum alveg að íbúaspár. breytast á milli ára og ýmislegt svoleiðis. Það afsakar hins vegar ekki að við höfum ekki náð þeim markmiðum sem hafa verið sett til að uppfylla óuppfyllta íbúðaþörf. Það sem hefur gerst er að þessi óuppfyllta íbúðaþörf hefur aukist vegna meiri fólksfjölgunar  en búist var við, en samt náðum við ekki þeim markmiðum sem áður voru sett. Ég er bara að reyna að skilja tölurnar sem er verið að setja fram hérna og þá þróun sem er gerð grein fyrir í greinargerðinni, skilja hvernig á að ná alla vega þessum 35.000 íbúðum, sem er sagt að muni dekka þessa óuppfylltu íbúðaþörf, en við erum samt ekki að ná því. Ég velti fyrir mér hvernig það að setja einhverja stefnu hérna á þingi hjálpar til við að byggja íbúðir, í alvöru.


Ræðumaður: Björn Leví Gunnarsson

Forseti. Ég er eiginlega bara með eina einfalda spurningu fyrir ráðherra: Hvenær verður búið að vinna upp óuppfyllta húsnæðisþörf? Ég er búinn að vera að spyrja þessarar spurningar í þó nokkuð mörg ár. Það er alltaf sagt eftir tíu ár, á næsta ári er sagt eftir tíu ár o.s.frv. Það kemur fram í greinargerð þessarar tillögu að áætlun um 35.000 nýjar íbúðir á næstu tíu árum, sem er líklega ekki nóg til að vinna upp óuppfyllta íbúðaþörf, muni ekki nást því að það byggjast rétt rúmlega 2.000 íbúðir á hverju ári næstu árin til 2026 alla vega, sem er langt frá þeim 3.500 sem þyrfti að ná á ári til að ná 35.000 á tíu árum. Þannig að spurningin er einföld: Miðað við fjármagnið sem kemur fram hérna í upphafi tillögunnar, hvenær er gert ráð fyrir því að fjármagnið dekki þann fjölda íbúða sem þarf að byggja til þess að ná að klára að vinna upp þessa óuppfylltu íbúðaþörf?


Ræðumaður: Þórhildur Sunna Ævarsdóttir

Virðulegi forseti. Ég má til með að svara hv. þm. Birgi Þórarinssyni. Fyrst  við höfum staðið okkur frábærlega getur varla  staðið á ríkisstjórninni að skila því til okkar nákvæmlega hvernig það var. Þið hljótið nú bara að fagna því, hv. stjórnarliðar, að geta sagt þinginu frá því hvernig Ísland hefur staðið sig gagnvart Palestínu frá því að það viðurkenndi sjálfstæði og fullveldi Palestínu og þakka fyrir að fá þetta tækifæri til að sýna fram á ykkar góðu verk.


Ræðumaður: Þórhildur Sunna Ævarsdóttir

Virðulegur forseti. Varnir gegn hagsmunaárekstrum hjá æðstu handhöfum framkvæmdarvaldsins voru gerðar að lögum í kjölfar ábendinga alþjóðastofnana um að hér á landi væri lítið um slíkar varnir. Á þessum tíma var ég formaður stjórnskipunar- og eftirlitsnefndar og tók þátt í meðferð þess máls og upplifði þá að það væri verið að haka í ákveðið box frekar en að reyna raunverulega að gera allt sem gera mætti til að varna hagsmunaárekstrum hjá æðstu handhöfum framkvæmdarvaldsins. Þannig er það hlutverk forsætisráðherra að hafa eftirlit með stjórnsýslu, þ.e. hagsmunaárekstrum hjá ráðuneytum samráðherra sinna í ríkisstjórn, og sömuleiðis hefur hún ekkert eftirlit með því hvort ráðherrar í ríkisstjórn skrái rétt í fasteignaskrá eða hvort þeir hafi verið með einhverja hagsmunaárekstra. Hún hefur einhvers konar ráðgjafarhlutverk.

Tillögum okkar í minni hlutanum um að setja á fót sjálfstæða nefnd sem myndi hafa eftirlit með þessu og tryggja að rétt sé sagt frá í hagsmunaskrá ráðherra og að eitthvað gerist ef ráðherra lýgur til um sína hagsmuni var hafnað. Inn í lögin var þó sett ákveðið snúningshurðarákvæði, eins og það er kallað, sem gekk út á það að varna því að ráðherrar, ráðuneytisstjórar og skrifstofustjórar í ráðuneytum gætu gengið beint inn í störf til hagsmunaaðila og tekið til starfa á sama málefnasviði og ráðuneyti þeirra með allar þessar upplýsingar sem þau hafa úr farteskinu frá hinu opinbera. Þetta mega þeir þá ekki gera í sex mánuði. Við settum líka fram breytingartillögu um að þetta myndi ná til aðstoðarmanna ráðherra enda eru þeir nánustu samstarfsmenn ráðherra og hafa aðgengi að gríðarlegu magni af upplýsingum. Þessu var líka hafnað af meiri hlutanum. Nú er það svo að aðstoðarmaður heilbrigðisráðherra hefur gengið til Klíníkurinnar, í stjórnunarstöðu þar, á sama tíma og heilbrigðisráðuneytið er að íhuga að gera enn einn samning við Klíníkina. Þetta kalla ég ekki varnir gegn hagsmunaárekstrum.


Ræðumaður: Halldóra Mogensen

Forseti. Á fundi í gær um áherslur Íslands á loftslagsþingi Sameinuðu þjóðanna spurði ég orkumálaráðherra, sem sinnir umhverfismálum stundum í hjáverkum, hvers vegna velsældarhagkerfið væri ekki áherslumál á þinginu sem hefst í næstu viku. Ég spurði vegna þess að í kafla stjórnarsáttmálans sem fjallar um utanríkis- og alþjóðamál er einmitt fjallað um velsældarhagkerfi sem áherslumál. Ráðherra svaraði að hann væri að forgangsraða áherslum sem ná árangri — ekki mikil traustsyfirlýsing á þetta risastóra loftslagsmál sem snýst um að uppfæra hagkerfið okkar og hætta að horfa á hagvöxt sem eina mælitækið á gæði samfélagsins, að hætta að láta öll ríkisfjármálin snúast um að keyra upp hagvöxtinn, að hámarka neyslu og framleiða meira og meira, algjörlega óháð gæðum og áhrifum sem það hefur á umhverfið, áhrifum sem það hefur á líf fólks. Velsældarhagkerfið horfir til fleiri þátta, t.d. hvort það sé auðvelt að eignast húsnæði; er umhverfið heilsusamlegt, er menntakerfið gott, er mikil lýðræðisleg þátttaka, hvernig er geðheilbrigði þjóðarinnar, sofum við nóg, höfum við tíma og getu til að mynda heilbrigð og djúp tengsl, upplifum við tilgang, erum við í tengslum við náttúruna o.s.frv.? Núverandi hagkerfi er hannað til að krefjast endalauss vaxtar. Þannig er hámörkun neyslunnar sjálfstætt og réttlætanlegt markmið og virði manneskjunnar, virði okkar, er skilgreint út frá því hversu mikið við getum framleitt og hversu mikla neyslu við getum stundað.

Forseti. Þetta hagkerfi með þessum hvötum er rótin að þeirri geðheilsukrísu, þeirri neyslukrísu, þeirri loftslagsvá sem við stöndum frammi fyrir og mér finnst það bara óheiðarleg ríkisstjórn sem skreytir sig með þessu gríðarlega mikilvæga máli á tyllidögum en þegar kemur að því að raunverulega setja það á dagskrána kemur bersýnilega í ljós að það er engin alvara á bak við fögur fyrirheit um velsældarsamfélag og velsældarhagkerfi. Því miður, hagvaxtarfíknin keyrir okkur áfram í áframhaldandi og vaxandi loftslagsvá og engin meðferð er í augsýn.


Ræðumaður: Björn Leví Gunnarsson

Forseti. Stór hluti starfa okkar á þingi snýst um ákveðið gæðaeftirlit, að fylgjast með störfum framkvæmdarvaldsins og átta okkur á því hvað er verið að gera við peningana sem við samþykkjum hér í fjárlögum. Stór hluti þess að átta okkur á því hver staðan er er að við fáum upplýsingar í gegnum fyrirspurnir, annaðhvort formlegar þingfyrirspurnir eða fyrirspurnir í gegnum nefndir. Það er dálítið vandamál að sinna svona gæðaeftirlitsstarfi þegar svör berast seint og eru oft ekki fullnægjandi sem gerir það að verkum að það þarf að spyrja aftur og aftur. Til dæmis bárust nú í september u.þ.b. 80 formlegar fyrirspurnir á þingi til skriflegs svars. Helmingi þeirra hefur verið svarað sem þýðir að þær fyrirspurnir sem ekki hefur verið svarað eru á þreföldum þeim tímafresti sem leyfður er á svörum samkvæmt þingsköpum. Þetta á við um fyrirspurnir sem ég hef t.d. verið með varðandi skerðingar á ellilífeyri vegna greiðslna úr almannatryggingum.

Þetta á einmitt oft við um fyrirspurnir sem maður leggur til inni í nefndum þar sem það hvernig framkvæmd fjárlaga eða öðru er háttað virðist stangast á við lög og reglur. Svörin þá eru sérstaklega slæm. Það finnst mér áhugavert af því að það er mjög vel skilgreint bæði í lögum og í siðareglum starfsmanna ríkisins að þar sé heiðarleiki í forgrunni. Það þarf þá líka að vera þor til að svara heiðarlega um þá hluti sem fara úrskeiðis.


Ræðumaður: Björn Leví Gunnarsson

Forseti. Einmitt. Stærri myndin er dálítið mikilvæg í þessu því að fjárhagsleg áhrif sem við verðum að glíma við vegna loftslagsbreytinga eru þó nokkur vegna þeirra skuldbindinga sem liggja þar á bak við. Algjörlega óháð því hvað fólki finnst um loftslagsbreytingar og þess háttar þá erum við með skuldbindingar þar á bak við sem munu kosta okkur fjármuni ef við náum ekki ákveðnum markmiðum. Markmiðin sem slík eru mjög góð, samfélagið sem við fáum, ef við náum þeim markmiðum á góðum tíma og því fyrr því betra, verður mun betra samfélag. Í þessa stóru mynd er óþægilegt að það vanti inn í, vanti í púsluspilið, eins og hvað er að koma úr Orkusjóði eða loftslagssjóði til að koma til móts við þessar ívilnanir sem féllu niður og þá líka, ekki bara vegna bifreiðanna heldur einnig vegna almenningssamgangna og hjólreiða. Til dæmis eru hjól að falla þarna út líka. Við upplifðum það t.d. í Covid að Strætó var gert í rauninni að ganga á sína sjóði sem hann var búinn að safna upp í til að kaupa vagna sem voru að fara í áttina að orkuskiptunum og hefur þá ekki efni á því lengur af því að það var gengið á það fjármagn. Þar töfðust orkuskipti um þann tíma a.m.k., nema eitthvað annað sé í bígerð sem við höfum ekki frétt af. Það væri mjög gott núna, tveimur árum eftir að þessi ríkisstjórn tók aftur til starfa og setti sér ný markmið varðandi loftslagsáhrifin og loftslagsbreytingarnar, að við færum að sjá á öll spilin, ekki bara hálfpúslaða mynd þar sem eru stór göt.


Ræðumaður: Björn Leví Gunnarsson

Forseti. Það er tvennt. Annars vegar það sem hæstv. ráðherra nefndi í framsöguræðu sinni, að þarnæst þegar tekið hefur verið tillit til tengiltvinnbifreiða líka — vantar það þá ekki fyrir allar aðrar bifreiðar, líka bensín- og dísilbifreiðar, þegar í rauninni eldsneytisgjaldið fellur út og bara kílómetragjald kemur í staðinn? Markmiðið er væntanlega að fella út öll þessi aukagjöld sem eru núna á bensíndælunni.

Hitt er að nú er verið að fella líka niður þessar ívilnanir sem hafa verið allt upp í milljón fyrir rafmagnsbíla sem þýðir í rauninni að rekstrarkostnaður verður meiri. Það að kaupa og reka bílinn, fjármagnskostnaðurinn sem því fylgir o.s.frv., gerir það að verkum, af því að rafmagnsbílar eru dýrari, að rekstur þeirra verður dýrari ef tekið er tillit til heildarverðs bílanna. Eitthvað gæti þó komið á móti. Það eiga að koma einhverjar mótvægisaðgerðir í gegnum Orkusjóð en það er ekki búið að kynna þær enn þá og við áttum okkur ekki alveg á því hvernig niðurstaðan, rekstrarleg niðurstaða, fyrir rafbílana verður fyrr en það gerist. Það gæti gert það að verkum að við glutrum niður þeim orkuskiptum sem hafa náðst og við viljum reyna að ná sem fyrst til að ná öðrum markmiðum, loftslagsmarkmiðum.

Það væri vel þegið ef ráðherra gæti aðeins kynnti okkur hvernig framvinda þess sem kemur í staðinn fyrir þær niðurgreiðslur sem hafa verið á öðrum gjöldum en bara kílómetragjaldinu og bensíngjaldinu gagnvart rafbílum, til að við áttum okkur betur á stöðunni varðandi heildarkostnað þess að eiga rafbíl á móti því að eiga bensínbíl.


Ræðumaður: Björn Leví Gunnarsson

Forseti. Það er gott og blessað að það sé þegar kominn peningur fyrir þessu inni í einhverjum ramma o.s.frv., hluti af honum til, kemur úr öðrum verkefnum eða hagræðingu eða hvernig sem það er. En það skiptir ekki máli. Það á að koma fram í frumvarpinu hvað er áætlað að þessi breyting kosti til þess að það sé hægt að fylgja því eftir, t.d. í eftirliti með framkvæmd fjárlaga, fylgja því eftir hvort markmiðin sem eru sett í lögum skili sér fyrir þann pening sem var áætlað að þau myndu kosta. Það er þess vegna sem við erum að glíma við allt þetta rugl í fjárlögum, það er alltaf talað um þennan ramma, risastóra ramma sem er troðfullur af heilum hellingi af milljörðum. Maður fer að pæla í því: Bíddu, af hverju kosta fjárlögin svona mikinn pening? Er það út af þessum lögum eða hinum lögunum? Þá getur enginn svarað neinu og það getur enginn sagt mér: Þessi lög kosta þetta mikinn pening. Ég veit ekkert hvað þessi lagabreyting kostar eða er áætlað að hún kosti. Ef það er þegar búið að setja peninga í þessi verkefni sem eru hérna undir þá ætti að vera enn þá auðveldara að segja hvað þau kosta þannig að ég kaupi ekki alveg svör ráðherra og kalla aftur eftir því hver upphæðin er á bak við þetta til þess að geta skoðað eftir á hvort þetta sé góð nýting á almannafé.


Ræðumaður: Björn Leví Gunnarsson

Forseti. Í 2. gr. er talað um fræðslu og í greinargerðinni segir, með leyfi forseta:

„Lagt er til að bæta við verkefni Kvikmyndamiðstöðvar Íslands í 3. tölul. 3. gr. laganna að miðstöðin efli kvikmyndafræðslu á Íslandi. Í kvikmyndastefnu er Kvikmyndamiðstöð Íslands ætlað víðtækara hlutverk en áður, meðal annars að sinna kvikmyndauppeldi og mynd- og miðlalæsi.“

Það er ekkert smáræði. Það er hins vegar ekki gert ráð fyrir því að þetta kosti nokkurn skapaðan hlut hér í kaflanum um mat á áhrifum í frumvarpinu. Það hlýtur að kosta eitthvað. Ég er í fjárlaganefnd og renni oft yfir þessi frumvörp sem koma fyrir þingið og mat á áhrifum, verð ég að segja, er yfirleitt frekar rýrt þegar kemur að greiningu á kostnaði. Ég held að það sé einhver kostnaður sem fylgir því að búa til námsefni, uppfæra það og viðhalda því og stuðla að miðlalæsi, hvorki meira né minna, það er ekkert smáræðis verkefni núna þessa dagana. Ef ráðherra gæti frætt okkur um hvernig það gengur þá væri það vel þegið.


Ræðumaður: Björn Leví Gunnarsson

Forseti. Ég var að koma úr tveggja vikna ferð á allsherjarþing Sameinuðu þjóðanna og heimsókn til Washington DC, eins og hv. þm. Hanna Katrín Friðriksson gerði grein fyrir í upphafi starfa þingsins. Þar vorum við fjögur, hv. þingmenn Hanna Katrín Friðriksson, ég, Vilhjálmur Árnason og Hafdís Hrönn Hafsteinsdóttir, á hinum ýmsu fundum þar sem skoðaðar voru ansi margar stofnanir með ansi margar skammstafanir. Það var UNCCD eða Samtök gegn eyðimerkurmyndun, það var UN Women, það var OCHA eða samhæfingarskrifstofa aðgerða Sameinuðu þjóðanna í mannúðarmálum, það var UNHCR eða Flóttamannastofnun Sameinuðu þjóðanna, það var UNDP og UNDDP, World Health Organization, World Food Programme, ICJ, og UNRWA og ég veit ekki hvað og hvað, við drukknuðum bókstaflega í skammstöfunum. Það var hins vegar ekki alveg svo í Washington þar sem við heimsóttum þjóðaröryggisráðið og ýmislegt svoleiðis, sem var alveg gríðarlega áhugavert og ég verð eiginlega að nota þetta tækifæri til að hrósa utanríkisþjónustunni sem við vorum þarna í samskiptum við bæði í New York og Washington. Þessi dagskrá sem þau settu saman fyrir okkur var alveg frábær. Það var tekið mikið tillit til þeirra óska sem við höfðum um aðila sem vildum hitta og við fengum til fundar við okkar alveg gríðarlega áhugavert og hæfileikaríkt fólk til að útskýra fyrir okkur þá stöðu sem er bæði á Gaza og í Úkraínu.

Ég verð að segja að það er mikið  hægt að læra af þessum stofnunum sem eiga í þó nokkuð miklum vandræðum með fjármögnun. Þau útskýrðu það sérstaklega fyrir okkur að þau verkefni sem Íslendingar fjármagna þarna   eru almenn fjármögnun, en margar aðrar þjóðir eru farnar að fjármagna sérhæfð verkefni og gerir það þeim mjög erfitt fyrir að standa undir þeirri starfsemi sem þessum stofnunum  er almennt gert að standa undir. Þannig að við þökkum kærlega fyrir og biðjum fyrir bestu kveðjur til New York og Washington.


Ræðumaður: Gísli Rafn Ólafsson

Virðulegi forseti. Fyrir 11 dögum síðan þurftu hátt í 4.000 íbúar Grindavíkur að yfirgefa heimili sín í skyndi. Margir fóru heim til vina og ættingja á meðan aðrir fengu inni í þeim fjöldahjálparstöðvum sem Rauði krossinn setti upp í Kópavogi, Reykjanesbæ og Árborg. Þökk sé velvilja einstaklinga, samtaka og fyrirtækja tókst að finna skammtímalausnir fyrir þau sem hefðu þurft að gista á beddum í íþróttasölum. Þetta eru samt allt skammtímalausnir og eins og bæjarstjórinn í Grindavík hefur bent á þá geta verið sex til níu mánuðir þangað til Grindvíkingar geta mögulega flutt aftur til síns heima. Það er því mikilvægt að finna leiðir til að leysa húsnæðisvanda Grindvíkinga til lengri tíma. Mörg þeirra sem yfirgáfu heimili sín hafa leitað á hinn almenna leigumarkað en þar er eftirspurn mun meiri en framboð og verð því miklu hærra en fólk sem einnig býr í óvissu um afkomu getur ráðið við. Mikilvægt er að stjórnvöld grípi þessar fjölskyldur með sértækum húsnæðisstuðningi til þeirra sem þurfa að fara á almennan leigumarkað. Á sama tíma er mikilvægt að stjórnvöld hugsi til þeirra einstaklinga sem eiga húsnæði sem hefur orðið fyrir það miklum skemmdum að taka þarf ákvarðanir um endurbyggingu, jafnvel á öðrum stað. Útvega þarf þessum fjölskyldum húsnæði sem þær geta dvalið í, ekki bara næstu mánuði heldur jafnvel út næsta ár. Þarna þurfum við að horfa til reynslunnar frá Heimaeyjargosinu en þá fengum við stuðning frá frændum okkar á Norðurlöndum til að byggja upp hverfi með svokölluðum viðlagasjóðshúsum víða um land, m.a. í Grindavík. Nauðsynlegt er að hefja vinnu við sambærilegar lausnir sem fyrst. Nú stendur upp á stjórnvöld að hafa hraðar hendur til að leysa húsnæðisvanda Grindvíkinga. Við í stjórnarandstöðu höfum lýst okkur reiðubúin til samstarfs en ekkert bólar á hugmyndum eða boðum um samstarf.


Ræðumaður: Þórhildur Sunna Ævarsdóttir

Virðulegi forseti. Ég er kannski einna helst að hugsa um þessa fresti með hliðsjón af fyrirsjáanleika. Eins og þetta horfir við mér núna virðist ráðherra vera að boða það að fólk fái þennan stuðning í þrjá mánuði og svo veit fólk í raun ekkert hvað tekur við. Vissulega getur hæstv. ráðherra búist við velvilja þingmanna hér um að afgreiða eitthvað en það þýðir ekki að Grindvíkingar sé með nokkuð í höndunum um hvað taki við í mars, hvort þetta hætti bara eða hvað sem það er. Ég átta mig alveg á því sem hæstv. ráðherra segir um að óvissan sé mikil en mögulega væri þessu betur fyrir komið þannig að gildistíminn væri aðeins lengri en þá með einhvers konar ákvæði um að lögin falli úr gildi þegar þeirra er ekki lengur þörf. Það er auðveldara, held ég, að ganga í að græja svoleiðis en að fara í framlengingu eða eitthvað annað ef við erum að horfa til þess að hafa fyrirsjáanleikann á hreinu. Þá er ég sérstaklega að hugsa til þess að fólk viti bara að næsta hálfa árið eða eitthvað slíkt sé afkoma þess örugg,  burt séð frá því hvort það væri vegna þess að hlutirnir fara aftur í eðlilegt horf eða vegna þess að það er búið að tryggja hana. Ég vona að ég hafi gert mig skiljanlega.


Ræðumaður: Þórhildur Sunna Ævarsdóttir

Virðulegur forseti. Ég þakka hæstv. ráðherra fyrir framsöguna. Mig langar að spyrja út í tímamörkin á þessu frumvarpi svona í fyrsta kasti. Ég velti fyrir mér hvers vegna sú leið er farin að hafa tímamörkin á þessu frumvarpi svona stutt. Þetta eru þrír mánuðir og við erum að tala um óvissutíma og hversu erfið óvissan er fyrir fólk frá Grindavík og hérna erum við að leggja til mjög skamma lausn þótt við vitum að ástandið geti varað töluvert lengur. Ég vil því byrja á að spyrja ráðherra hvort það kæmi ekki til greina að hafa lengri tíma og geta svo bara eftir atvikum hætt stuðningnum, frekar en að við þurfum svo að fara aftur í þessa æfingu í raun strax eftir áramót til að framlengja. Ég vil spyrja hvers vegna þessi stutti tímarammi er valinn.

Síðan langar mig að fara aðeins út í samspil þessa stuðnings og svo atvinnuleysistrygginga. Ég velti fyrir mér hvernig ráðherra lítur á stöðu tveggja einstaklinga frá Grindavík þar sem öðrum er sagt upp og hinn heldur starfi sínu í gegnum þetta úrræði, hvort það komi til álita að skoða stöðu þeirra sem er sagt upp, vegna þess að við vitum að tekjutengdar atvinnuleysisbætur ná ekki upp í t.d. þetta hámark sem er á þessu frumvarpi. Hefur ráðherra eitthvað íhugað atvinnuleysisbæturnar í þessu samhengi og hvernig fólk væri verra sett eftir því hvort því er sagt upp eða ekki? Það er þá sérstaklega með tilliti til þess að með því að krefjast endurgreiðslu ef fyrirtækin greiða sér út arð á næsta ári myndast kannski ákveðinn hvati til að segja frekar upp starfsfólki, til að þurfa ekki að endurgreiða síðar eða mega ekki greiða út arð. Ég skil alveg hugsunina á bak við það en við þurfum þá að hugsa um í hvaða stöðu þetta setur fólk.




Ræðumaður: Björn Leví Gunnarsson

Forseti. Hér er sagt að efnahagsstefna ríkisstjórnarinnar styðji við peningastefnuna, að það séu teikn á lofti um að verðbólgan sé að lækka — tveimur árum seinna. Höfum það aðeins í huga hvað aðgerðir ríkisstjórnarinnar hafa gert á þessum tveimur árum. Nákvæmlega ekki neitt. Það segir sitt. Þegar allt kemur til alls þá erum við að glíma við efnahagslegt vandamál. Vissulega, eins og hefur komið fram hérna, erum við að glíma við gjaldeyrisvandamál, gjaldeyririnn er hluti af þessu. Það er ekki töfralausn að skipta bara um gjaldeyri eða setja fastgengisstefnu eða eitthvað svoleiðis. Það þarf annað að fylgja á eftir af því að efnahagurinn er eins og hann er. Það er verðbólga í hagkerfinu. Það er alltaf talað um kökuna, efnahagskökuna og að við þurfum að stækka kökuna. En verðbólga þýðir í rauninni að kakan stækkar að rúmmáli en mest af því er bara loft. Þegar hún er skorin er það eins og þegar gott brauð er skorið, það er tómt í miðjunni og maður pælir í því hvað maður hafi eiginlega verið að kaupa. Það er verðbólga þegar allt kemur til alls. Verðbólga er í rauninni tilfærsla, kakan er endurskorin, tilfærsla frá þeim sem borga fyrir til þeirra sem selja, vörurnar þeirra hækkuðu í verði. Það er því ekki nóg að segja bara að stöðugleiki náist með einhverju launa- og ríkisútgjaldaaðhaldi o.s.frv., heldur er það líka kostnaðar- og gróðastarfsemin sem er þar á bak við sem veldur í rauninni verðbólgunni þegar allt kemur til alls. Verðbólgan með verðtryggingu færir síðan líka ráðstöfunartekjur frá heimilum til fjármagnseigenda. Þannig erum við að glíma við tvöfaldan vanda þar sem annars vegar eru heimilin að borga fyrir verðbólguna, borga fyrir vörur sem eru að hækka í verði til þeirra sem eru að selja, til atvinnustarfsemi og ýmislegt svoleiðis, og hins vegar til fjármagnseigenda sem eru að lána, í gegnum verðtryggingu og í rauninni líka í gegnum hærri vexti. Við þurfum að hugsa um þetta í stóra samhenginu. Þetta er mikið vandamál og það er skrýtið að við stillum þessu upp á þann hátt að það sé hægt að seilast í ráðstöfunartekjur heimilanna eftir að hafa gert samninga.


Ræðumaður: Björn Leví Gunnarsson

Forseti. Mér finnst rosalega undarlegt að það sé hægt að ganga inn í þar til gerða samninga, þegar gerða lánasamninga, og hækka vextina. Ég fer og geri samning og fæ lán á 5% vöxtum og svo kemur einhver annar seinna og segir: Heyrðu, nei, þú átt að borga 10% vexti. Fyrirgefðu, ég samdi bara um 5% vexti, hvað er í gangi? Þetta er svona svipað og maður fari út í búð og kaupi mjólk á 200 kall, voðalega gaman, og setur hana í ísskáp. Daginn eftir ætlar maður að setja hana út á morgunkornið en þá þarf maður að borga fimmtíu kall aukalega af því að mjólkin hækkaði úti í búð. Mér finnst þetta rosalega skrýtið. Þetta er mjög skrýtin efnahagshugsun; krónan varð verðminni, það varð verðbólga, og þar af leiðandi krónurnar sem ég er að nota til þess að borga fyrir lánið og því þarf ég fleiri krónur til að borga sömu verðmæti. Svo er lánið verðtryggt líka þannig að það er  einhvern veginn tvöföld notkun á þessum verðminni krónum sem ég er að vesenast með.

Þetta er gott dæmi um það hvernig stöðugleikinn, sem er alltaf verið að básúna fram og til baka að sé svo rosalega mikilvægur fyrir okkur — að það sé hægt að seilast inn í ráðstöfunartekjur heimilanna eftir á. Það fylgir því enginn fyrirsjáanleiki fyrir fólk að gera lánasamning með ákveðnum afborgunum til 30, 40 ára og svo allt í einu eftir ár er búið breyta því hversu mikið af ráðstöfunartekjunum fer í lánið. Ég geri samning um að ég borgi 200.000–300.000 kall af láninu og næsta ár eru þetta allt í einu orðnar 400.000 kr. Af hverju? Hvernig er það sanngjarnt miðað við allt annað sem við kaupum? Þetta er ekkert öðruvísi og það er mjög skrýtið að við séum að reyna að kalla það að við séum að reyna að halda einhverjum stöðugleika í þessu efnahagskerfi þegar grunnhagstærðin fyrir heimilin, sem er í rauninni bara húsið, heimilið og nauðsynjavörur, er háð þessum duttlungum að geta seilst inn í og breytt verðinu eftir á.


Ræðumaður: Þórhildur Sunna Ævarsdóttir

Virðulegur forseti. Ég þakka hæstv. ráðherra fyrir svarið en vildi kannski fá aðeins nánari skýringar á því hver er í viðræðum við hvern og hvað er átt við með því að fá þá til að sýna fulla samfélagslega ábyrgð. Er þá verið að vísa til þess að það eigi að reyna að fá bankana til að frysta lánin þangað til og þá án vaxta og verðbóta, án þess að það hlaðist upp? Eða erum við að tala um að stjórnvöld ætli að einhvern veginn að reyna að koma að þessu líka og fara í eitthvert bótakerfi gagnvart þessum bönkum, sem kæmi mér ekki á óvart einhverra hluta vegna, að ef einhverjar fórnir þurfi að færa þá séu stjórnvöld til í að koma og hlaupi undir bagga með það. Ég væri forvitin að heyra um það. Í ljósi lokaorða hæstv. ráðherra, skil ég hana rétt að hún telji það koma til greina að setja lög á bankana til að tryggja að svo verði?


Ræðumaður: Þórhildur Sunna Ævarsdóttir

Forseti. Grindvíkingurinn Sigríður María Eyþórsdóttir ritaði nýlega grein um framkomu bankanna við Grindvíkinga en þeir ætla sér að rukka fulla vexti og verðbætur af frystum húsnæðislánum Grindvíkinga. Sigríður María segir m.a. í grein sinni, sem birtist nýlega á vísi.is, með leyfi forseta:

„Hér erum við Grindvíkingar, heimilislaus, í framtíðarótta. Sum hver, jafnvel mörg okkar, sjá fram á atvinnumissi, fjárhagslegt hrun og þurfa á sama tíma að framfleyta fjölskyldum á óöruggum og hagnaðardrifnum húsaleigumarkaði um ófyrirsjáanlega framtíð. Þetta eru ekki kaldar kveðju til okkar sem horfum inn í óvissuna, þetta er svívirða. Við húseigendur sem höfum varla haft bolmagn til að greiða af lánum okkar í þeim aðstæðum og vaxtahækkunum sem við höfum staðið frammi fyrir undanfarið, sjáum nú fram á það að í miðjum hörmungum verðum við endanlega slegin af.“

Hæstv. ráðherra hefur lýst því yfir að fjármálastofnanir verði að sýna samfélagslega ábyrgð á svona miklum óvissutímum og skorað á bankana að gera betur. Þá sagðist hún einnig, með leyfi forseta, ætla að „taka á þessu“. Því vil ég spyrja hæstv. ráðherra: Hvernig ætlar ráðherrann að taka á þessu? Ætlar hann að grípa til einhverra aðgerða eða ætlar hann að láta sér nægja að biðla til samfélagslegrar ábyrgðarkenndar bankastofnana og vona það besta?


Ræðumaður: Halldór Auðar Svansson

Virðulegur forseti. Ég þakka hæstv. ráðherra svarið. Ég vil bara aðeins fylgja þessu eftir og koma inn á það sem ég var að vísa til áðan; ég er nánar  til tekið  að tala um margra ára umræðu og vísa til þess þegar út kom skýrsla árið 2018 um rekstrarumhverfi fjölmiðla. Þá var lagt til að færa áskriftir af dagblöðum og tímaritum og eins  áskriftir af mynd- og hljóðmiðlum niður í lægra þrep. Þá gaf Félag rétthafa í sjónvarps- og kvikmyndaiðnaði út áskorun þar sem hvatt var til þess að huga líka að því að færa sölu á aðgöngumiðum í kvikmyndahús niður í þetta þrep. Ég vil bara ítreka vonir mínar til þess að það sé vilji til að skoða þetta nánar af alvöru.


Ræðumaður: Halldór Auðar Svansson

Virðulegur forseti. Ég hnýt um eitt atriði í greinargerð með frumvarpinu sem lýtur að því að  fallið er frá áformum sem voru kynnt þegar drög eða áform um frumvarpið voru kynnt um að færa aðgangsmiða kvikmyndahúsa niður í lægra skattþrep. Í greinargerðinni er sagt að þetta þarfnist frekari skoðunar með tilliti til EES-aðstoðar. Nú er það þannig að það er margs konar, eiginlega öll önnur menningartengd starfsemi í lægra skattþrepi og sum jafnvel alveg skattfrjáls. Það hefur verið í umræðunni í mörg ár að jafna þetta að þessu leyti varðandi kvikmyndahúsin. Ég vil því bara spyrja hvað það er sem gerir kvikmyndahúsin svona sérstök að þessu leyti og hvort það sé ekki fullur vilji og áhugi á því að koma þessu inn ef hægt er.


Ræðumaður: Þórhildur Sunna Ævarsdóttir

Virðulegur forseti. Varðandi þetta, bara örstutt til viðbótar, þá höfum við líka talað fyrir því lengi að hluti af virðisaukaskatti verði eftir í sveitarfélaginu þar sem þjónustan er innt af hendi. Það er náttúrlega önnur leið til að nálgast þetta, það þarf ekki endilega að vera gistináttagjaldið en ég nefni það hér vegna þess að það er til umræðu. Það er réttilega bent á að þetta er gjaldið sem var áður en Covid kom og svo var það fellt niður og svo kom það aftur, eins núna en vissulega með þeim viðauka að þetta er á haus núna frekar en á hverja einingu eins og hæstv. ráðherra kom inn á. En þá langar mig að spyrja varðandi annað atriði sem snýr bara yfir höfuð að þessari vísitölutengingu, eða sem sagt verðbólgutengingu varðandi þessi gjöld. Nú erum við með 2 millj. kr. viðmið á því hvenær þú þarft að byrja að greiða gistináttagjald og líka hvenær þú átt að byrja að greiða virðisaukaskatt af fasteign sem þú leigir út til ferðamanna og annað. Þetta eru oft bara einyrkjar sem eru að leigja út aðra fasteign eða eitthvað slíkt. Það hefur ekki tekið breytingum hvað varðar þessar 2 milljónir. Ég vildi bara spyrja hæstv. ráðherra hvort það kæmi til greina að skoða að hækka þetta mark aðeins í ljósi þeirrar gríðarlegu verðbólgu sem við erum búin að vera að horfa upp á hér.


Ræðumaður: Þórhildur Sunna Ævarsdóttir

Virðulegur forseti. Mig langar að spyrja hæstv. ráðherra út í gistináttagjaldið og þá kannski sérstaklega hvert tekjurnar sem koma af gistináttagjaldinu fara. Það er stefna Pírata að auka við tekjustofna sveitarfélaga og að þær tekjur sem verða til á svæðinu fari í auknum mæli til þeirra sveitarfélaga sem þar eru fyrir. Ég vil því spyrja hæstv. ráðherra í fyrsta kasti hvort henni finnist koma til greina að láta gistináttaskattinn, eða gistináttagjaldið, renna beint til þeirra sveitarfélaga þar sem þjónustan er innt af hendi til þess að styrkja getu þeirra sveitarfélaga til að byggja betur undir ferðaiðnað á sínu svæði og bara styrkja byggðirnar o.s.frv. Hvort þetta sé ekki kjörin leið til þess einmitt að styrkja tekjustofna sveitarfélaga.




Ræðumaður: Andrés Ingi Jónsson

Frú forseti. Ég held að við getum ekki gert okkur í hugarlund hvernig það er fyrir heilt samfélag að missa heimilið, hvernig það er fyrir 3.600 manns að missa griðastaðinn sem er heimilið og heimabyggðin öll; að þurfa að leggjast á flótta undan náttúrunni, sitja síðan fjarri heimilinu og fylgjast með því af og til í fréttum, illa farið af skjálftum og vita ekkert hvað framtíðin ber í skauti sér. Þess vegna hefur verið ánægjulegt að sjá hversu sjálfsagt fólki þykir að rétta fram hjálparhönd. Bæði hafa hópar almennings sprottið upp og látið af hendi rakna, ja, bara þá hluti sem þarf til að standa undir daglegu lífi fyrir fólk sem þurfti að skilja allt slíkt eftir í Grindavík en íþróttafélög hafa líka boðið börnum að viðhalda rútínunni með því að mæta á æfingar. Ég verð að viðurkenna að ég hef mætt á einhverja yngrideildarleiki í körfubolta og ég held að það sé alltaf til bóta fyrir íþróttafélögin sem taka á móti grindvískum körfuboltakrökkum, það styrkir þau bara að fá þær týpur inn. Við höfum séð skátafélög úti um allt taka á móti þeim og við sjáum núna sveitarfélögin á höfuðborgarsvæðinu leita leiða til að koma öllum þessum börnum í skóla þannig að einhver rútína komist af stað. Þetta skiptir gríðarlega miklu máli til að milda áhrifin af áfallinu sem þau eru öll að ganga í gegnum og til að hjálpa fjölskyldunni að eignast aftur eðlilegt fjölskyldulíf.

Ég tek undir það sem kom fram hjá hæstv. ráðherra áðan að það er mikilvægt að Grindavík leiði þessa vinnu, að fólkið í stjórnsýslu sveitarfélagsins sjálfs sem þekkir þarfir íbúanna best leiði hana en samt þarf ríkisvaldið að átta sig á því að þessi sveitarstjórn er ofhlaðin verkefnum. Þetta er ástand sem býr til þjónustuþörf hjá íbúunum sem er langt umfram allt sem Grindavík hefur nokkurn tímann komið sér upp mannafla til að geta tekist á við, þannig að hluti af því að gera Grindavík kleift að leiða vinnuna er að ríkið axli eitthvað af vinnunni fyrir bæinn.

Ég nefndi í andsvörum við hæstv. ráðherra, sem mig langar að nefna aftur, af því að við vorum að tala um mikilvægi þess — við vorum nú held ég allflest að tala um það hér í andsvörum — að aðgengi að sálfræðiþjónustu á þessum tímum væri greitt fyrir Grindvíkinga til að geta unnið úr áfallinu. Þá langar mig að undirstrika aftur það sem ég nefndi í andsvari varðandi íbúa af erlendum uppruna sem hefðu kannski þörf á því að fá slíka þjónustu á öðru tungumáli en íslensku. Þetta er áskorun sem verður að hafa í huga og hér erum við kannski ekki síður að tala um fullorðna fólkið sem þurfti að flýja Grindavík en það er auðvitað hagsmunamál barna líka vegna þess að foreldrum sem líður illa er erfitt að vera góðir foreldrar. Fyrsta skrefið í að standa sig vel í foreldrahlutverkinu og geta verið til staðar fyrir börnin sín er að líða vel inni í sér.

En fyrr en síðar þá þurfum við að ræða leiðinlegu hliðina á þessu, fjármálahliðina. Það er kannski ágætt að byrja þá umræðu í dag af því að við erum hér síðar í dag að fara að ræða fjáraukalög, þar sem verður vonandi fyrir 2. umræðu hægt að gera tillögur að einhverjum viðbótum til að bregðast við ástandinu í Grindavík. Ef við sláum bara á það, ef 3.600 manns hlaupa út og kaupa sálfræðitíma á taxtaverði, 20.000 kr. kostar tíminn hjá sálfræðingi, þá er einn tími á sveitarfélagið kominn upp í 76 milljónir á markaðsverði. Þetta verða mjög fljótt stórar upphæðir þótt við séum bara að tala um minnstu verkefnin í þessari áskorun sem er fram undan. Hér hef ég ákveðnar áhyggjur af því fordæmi sem var sýnt á mánudaginn með forvarnagjaldinu til að standa straum af 2 milljarða kostnaði í verkefni sem gæti hlaupið á tugum eða hundruðum milljarða þegar upp er staðið. Hér þarf fólk að vera óhrætt við að beita ríkissjóði sem sameiginlegum bakhjarli samfélagsins frekar en að það þurfi að standa straum af þessum kostnaði í einhverjum ölmusustíl með því að búa til nýja gjaldtöku fyrir ný verkefni.

Forseti biður hv. þingmenn að gæta að ræðutímanum.


Ræðumaður: Andrés Ingi Jónsson

Frú forseti. Ég þakka hæstv. ráðherra óvenjuskýr svör af ráðherra að vera. Hann mun leggja það til að Alþingi samþykki þá fjármuni sem þarf til að standa að baki þeirri sálfræðiaðstoð sem nauðsynleg er og væntanlega öðrum aðgerðum, ef ég skil hann rétt. Ég held hann viti alveg hvar hann getur sótt stuðning til þeirra góðu verka. Nú eru aðstæður fólks ólíkar í öllum samfélögum en Grindavík er dálítið óvenjuleg að því leytinu til að það er mjög mikið af innflytjendum þar í bæ sem eiga, ég vil ekki segja endilega veikt bakland en það er minna. Bakland innflytjenda í Grindavík er kannski bara í Grindavík, í því samfélagi, á meðan fólk sem er borið og barnfætt á Íslandi á bakland um allt landið og getur sótt þangað bæði húsnæði en líka þennan félagslegan stuðning sem við þurfum á erfiðum tímum. Mig langar að spyrja hæstv. ráðherra hvort staða þessa hóps sé sérstaklega skoðuð.


Ræðumaður: Andrés Ingi Jónsson

Frú forseti. Ég ætla að halda mig á svipuðum slóðum og síðustu tveir hv. þingmenn og spyrja ráðherrann aðeins nánar út í sálrænan stuðning við íbúa Grindavíkur, kannski sérstaklega börnin en auðvitað fullorðið fólk líka vegna þess að foreldrar þurfa stuðning til að geta verið stuðningur við börnin sín. Á svona tímum þarf allt samfélagið að vita að það geti leitað eitthvert til að komast andlega í gegnum þetta áfall. Ég heyri hæstv. ráðherra lýsa því að hér ætli ríkisstjórnin að styðja með afli og hún ætli að leyfa Grindavík að leiða þá vinnu. En ég heyri ekki það sem mig langar bara að heyra skýrt, að ríkisfjármálum verði beitt í þetta verkefni. Félagsþjónusta Grindavíkur er ekki sett upp til þess að takast á við áfall af þessari stærðargráðu. Á venjulegum degi getur félagsþjónusta Grindavíkur ekki greint andlega stöðu allra íbúa bæjarins og hvað þá á þeim stutta tíma sem við höfum til stefnu núna. Þarna þarf mannskap og það þarf pening til að reka þetta verkefni. Síðan þegar kemur að því að veita þjónustuna þegar búið er að greina þörfina fyrir hana þá þarf líka pening. Við þekkjum það allt of vel í þessum sal að það reynist stundum auðvelt að segja að þingheimur vilji að sálfræðiþjónusta verði aðgengileg en svo virðist vera erfiðara að tryggja fjármuni til þess. Við þekkjum dæmi um niðurgreiðslu á sálfræðiþjónustu sem við erum enn að bíða eftir, þremur eða fjórum árum eftir að við samþykktum hér með hverju einasta atkvæði að hana ætti að veita gjaldfrjálst. Ég vil heyra frá ráðherranum að ríkisfjármálunum verði beitt af fullum þunga í þágu þessa verkefnis.


Ræðumaður: Arndís Anna Kristínardóttir Gunnarsdóttir

Hæstv. forseti. Nauðung er ekki nauðsynlegt úrræði í heilbrigðisþjónustu við fólk með geðfötlun. Nauðung er raunar ekki úrræði heldur úrræðaleysi. Sú afstaða að þvingun í geðheilbrigðisþjónustu sé úrræði byggir á úreltum viðhorfum og menningu og það þrátt fyrir nýja þekkingu. Rannsóknir hafa ekki sýnt fram á gagnsemi valdbeitingar í læknisþjónustu við geðfatlað fólk, þvert á móti.

Forseti. Beiting nauðungar er ekki úrræði heldur úrræðaleysi. Við þurfum hins vegar ekkert að finna upp hjólið. Úrræðin eru til, þ.e. við vitum hvað annað væri hægt að gera. Þau úrræði lúta fyrst og fremst að hugarfarsbreytingu en einnig að því að tryggja aðstæður til veitingar geðheilbrigðisþjónustu og inngripa á fyrri stigum þannig að ekki þurfi að koma til nauðungar.

Á meðal þeirra skrefa sem Evrópuráðsþingið hefur lagt til að ríki taki til að binda endi á notkun þvingunarúrræða — ekki takmarka þau, ekki minnka heldur binda endi á — eru m.a. að þróa framtíðarsýn um róttæka fækkun tilfella þar sem nauðung er beitt, að þróa áhrifaríka og aðgengilega stuðningsþjónustu við einstaklinga sem eiga við andlega erfiðleika að stríða eða sýna fyrstu einkenni geðraskana, að setja fjármagn í forvarnir og snemmtæka greiningu geðraskana og snemmtæk úrræði án þvingunar, sér í lagi fyrir börn og ungt fólk, án fordóma, að berjast gegn staðalímyndum um fólk með geðraskanir og rangri narratífu um ofbeldi og fólk með geðraskanir með vitundarvakningu og þátttöku allra sem hafa aðkomu að slíkum málum, þ.m.t. þjónustuveitendum, fjölmiðlum, löggæslu og almennings til viðbótar við fólkið sjálft sem glímir við geðraskanir, og að berjast gegn útilokun og útskúfun fólks með geðraskanir með því að tryggja aðgang að félagslegri þjónustu, húsnæði og atvinnu.

Ég hvet hæstv. ráðherra og ríkisstjórnina alla til að líta til framtíðar í þeirri vinnu sem nefnd hefur verið hér í dag. Ég hvet hann til að tryggja að ný og endurbætt úrræði séu í samræmi við þær alþjóðlegu skuldbindingar sem við höfum undirgengist.


Ræðumaður: Arndís Anna Kristínardóttir Gunnarsdóttir

Forseti. Ég vil byrja á að þakka hv. þm. Guðmundi Inga Kristinssyni fyrir frumkvæðið að umræðu um þetta mikilvæga málefni. Það er að mörgu að huga þegar kemur að málefnum fatlaðs fólks en í dag langar mig að ræða beitingu nauðungar í þjónustu við geðfatlað fólk. Hér á landi er nauðung ítrekað beitt í geðheilbrigðisþjónustu og eru skýringarnar á því iðulega þær að aðstæður bjóði einfaldlega ekki upp á að því verði hætt, að það sé ekki hægt að veita geðheilbrigðisþjónustu án þvingana. Þá liggur fyrir að eðli, umfang og áhrif þvingaðrar meðferðar á Íslandi er lítt þekkt og hefur skráningu og eftirliti með henni hér á landi verið verulega ábótavant og er enn þrátt fyrir ábendingar.

Forseti. Þetta er grafalvarleg staða. Rannsóknir sýna að beiting þvingunar við meðferð geðraskana hefur verulegar neikvæðar afleiðingar fyrir þá einstaklinga sem eru beittir henni. Meðferðir gegn vilja viðkomandi, svo sem þvinguð lyfjagjöf, eru taldar sérstaklega skaðlegar andlegri vegferð einstaklings. Þá er talið að beiting nauðungar geti haft fælandi áhrif og að fólk sem þarf aðstoð forðist jafnvel að leita hennar af ótta við að verða beitt slíkri nauðung.

Árið 2019 gaf Evrópuráðsþingið út skýrslu og samþykkti í kjölfarið ályktun um að binda endi á nauðung í meðferð geðheilbrigðismála í álfunni. Til þess þurfa ríki að endurhugsa geðheilbrigðiskerfi sín, m.a. út frá alþjóðlegum skuldbindingum aðildarríkja, svo sem samningi Sameinuðu þjóðanna um réttindi fatlaðs fólks. Í samningnum segir m.a. að aðildarríkin skuli tryggja að fatlað fólk sé ekki svipt frelsi sínu með ólögmætum hætti eða geðþóttaákvörðunum og að frelsissvipting í hvaða mynd sem er sé lögum samkvæm og að fötlun skuli ekki undir neinum kringumstæðum réttlæta frelsissviptingu.

Í mörg ár hefur verið kallað eftir því að íslensk stjórnvöld lögfesti samning Sameinuðu þjóðanna en enn dregur ríkisstjórnin lappirnar. Mig langar því að spyrja hæstv. ráðherra hvort það sé m.a. vegna þess að ríkisstjórnin treystir sér ekki til að taka nægilega stór skref í átt að því að binda endi á beitingu nauðungar í heilbrigðisþjónustu hér á landi.


Ræðumaður: Halldór Auðar Svansson

Virðulegi forseti. Mig langar aðeins til að tala um tilfinningar. Það er mikilvægt að tala um tilfinningar þegar áföll dynja yfir. Við erum enn þá í miðju áfalli, sér í lagi Grindvíkingar, en þetta snertir okkur öll með einum eða öðrum hætti. Það sem gerir tilfinningalega úrvinnslu svo flókna í þessu er óvissan. Það eru til fræðileg módel um stig sorgarinnar, hvaða tilfinningar koma upp og í hvaða röð þegar við verðum fyrir missi, en þau ná aldrei almennilega yfir veruleikann og þau ná sérstaklega illa yfir ástand þar sem við vitum í raun ekki nákvæmlega hver missirinn er. Jú, Grindvíkingar vita að þau hafa misst heimili sitt, griðastaðinn sinn, eins og hv. þm. Vilhjálmur Árnason, kollegi okkar og Grindvíkingur, orðaði það svo vel í viðtali á Bylgjunni í morgun. Griðastaðurinn er farinn en það er óvíst hversu lengi. Mun koma eldgos? Hvert mun það flæða? Mun fólk geta snúið til baka og byggt upp bæinn aftur? Allt er þetta í lausu lofti. Það er því eðlilegt að yfir fólk flæði margar og misvísandi tilfinningar og jafnvel að tilfinningarnar séu í bili alveg dofnar og aftengdar.

Virðulegi forseti. Hér er það skylda stjórnvalda að stíga inn með öllum mögulegum hætti til að draga úr óvissu og koma Grindvíkingum í grið, bæði efnislega og tilfinningalega. Húsaskjól, pláss í skólum, fjárhagslegur stuðningur og áfallahjálp, þetta og fleira eru atriði sem ég myndi vilja sjá í aðgerðapakka, eða jafnvel aðgerðapökkum sem ég vona að séu í vinnslu.


Ræðumaður: Halldór Auðar Svansson

Virðulegi forseti. Ég vil þakka hæstv. ráðherra fyrir framsöguna. Þetta er að mörgu leyti góð stefnumörkun, ítarleg, með skýrri markmiðssetningu, skipt niður í áherslusvið og rík áhersla lögð á að árangursmeta. Það skiptir máli að meta hver árangurinn er og að þessir fjármunir nýtist vel. Þróunarsamvinna byggist á ýmsum gildum, byggist á þeirri hugsun að við séum öll eitt mannkyn, allar þjóðir séu í þessu saman og að vel stæðar þjóðir hafi ákveðnar skyldur til að leggja sitt af mörkum. Þess vegna fannst mér gott hjá hæstv. ráðherra að halda því til haga að við Íslendingar vorum einu sinni í þeirri stöðu að þiggja þróunaraðstoð og í hinu stærra samhengi sögunnar er ekkert svo rosalega langt síðan. Nú erum við hins vegar í þeirri stöðu að geta lagt okkar af mörkum og er bara mjög jákvætt og í raun sjálfsagt að gera það. Þetta byggist náttúrlega ekki bara á góðmennsku og gjafmildi heldur líka ákveðnum praktískum þankagangi, það að stuðla að stöðugleika og friði í heiminum og að stuðla að því að réttindi fólks séu virt og að fólk fari t.d. ekki á vergang að óþörfu hefur jákvæð áhrif á alla heimsbyggðina. Þetta hefur skilað sér alveg pottþétt að einhverju leyti til baka í því formi að við búum við betri heim sem kemur okkur öllum til góða, skapar t.d. farsæld og hagvöxt annars staðar sem við getum notið góðs af þannig að það er bara jákvætt að reyna að lyfta öllum upp.

Að þessu sögðu þá er alltaf hægt að tala um tölur og það hefur verið nefnt mjög oft í þessu samhengi af mörgum að við Íslendingar, í samanburði við aðrar þjóðir, t.d. Norðurlandaþjóðir, leggjum ekki jafn mikið og aðrir í þróunaraðstoð. Þó að það sé sagt þarna í stefnumörkuninni að Ísland styðji það markmið sem Sameinuðu þjóðirnar hafa lagt upp með, að þróuð iðnríki leggi 0,7% af vergum þjóðartekjum til þróunaraðstoðar, þá er nú samkvæmt því plani sem þarna er lagt upp með frekar langt í land. Það er sagt að ef svo fer fram sem horfir munum við ná þessu 2035 þannig að maður veltir fyrir sér hvort ekki sé hægt að setja aðeins aukinn metnað í þetta.

Ég sakna líka svolítið, þó að það geti kannski verið vandasamt að fara í það ítarlega, beinnar tengingar milli markmiða og fjármagns, hvernig nákvæmlega það fjármagn sem verið er að leggja fram nægir til að ná þeim markmiðum sem eru sett upp.

Svo er annar þáttur í þessu sem hefur verið bent á, það er sú staðreynd að hluti þessa kostnaðar sem talinn er þarna upp til þróunaraðstoðar er móttaka hælisleitenda og flóttafólks. Líkt og þarna er bent á í skjalinu er þetta mjög heiðarlegt svar hvað varðar öll atriði, m.a. samanburð við önnur ríki í kostnaði, og varðandi það á hvaða forsendum þessi kostnaður við móttöku hælisleitenda er talinn með þessum hætti. Það er einfaldlega leyfilegt samkvæmt viðmiðum þróunarsamvinnunefndar OECD, þ.e. DAC, að telja þetta með. En ég kemst hins vegar ekki hjá því að velta fyrir mér hvernig það samræmist í raun og veru markmiðum um þróunaraðstoð sem snýst um að aðstoða ríkin sjálf og fólkið í ríkjunum við að vinna að markmiðum innan ríkisins sem þarna eru talin upp; mannréttindi, jafnrétti, mannauður, vinnan gegn loftslagsvá og svo auðvitað að vinna að stöðugleika og friði. Það er mikið neyðarúrræði fyrir fólk að flýja landið og fara til annars lands og vera gestir þar sem flóttafólk og það í sjálfu sér er ekki að hjálpa viðkomandi ríki að vinna í sínum málum. Það er í rauninni bara til marks um að ríkið sé illa statt þegar fólk leitar annarra tækifæra annars staðar.

Ég velti líka fyrir mér hvort það sé í raun rétt að telja þetta sem þróunaraðstoðarkostnað í ljósi þess að þetta er ekki hreinn kostnaður bara hjá okkur. Þó að oft sé talað um flóttafólk sem kostnað þá er í því mannauður. Þetta er mjög oft, bara eins og aðrir innflytjendur, fólk sem kemur undir sig fótunum hér og fer í vinnu eða nám, elur upp börn og verður hluti af mannauðinum.

Þetta eru þau tvö atriði sem ég vildi helst velta fyrir mér, þ.e. heildarkostnaðurinn sem er gömul tugga sem kannski einhver verður að segja, og svo þetta atriði að telja kostnað við hælisleitendur með. Eins og margoft hefur verið rætt hefur það líka farið vaxandi hérlendis og þá fer það mögulega að skekkja erlendan samanburð ef hann er meiri hér en annars staðar. Það væri kannski ágætt að hafa aðeins meira gagnsæi í því hvernig þessi kostnaður skiptist, þá er þetta kannski samanburðarhæfara milli landa og eins mætti skerpa á þessu betur í stefnumörkuninni. Mér finnst það svolítið nefnt í framhjáhlaupi að kostnaður við hælisleitendur sé talinn þarna með. Ég sé ekki að það sé lagt upp sem sérstakt markmið.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir svarið þó að hann hafi svo sem ekki svarað spurningu minni. Ég ætla að endurtaka fyrri spurninguna sem var: Með hvaða hætti hyggst hæstv. ráðherra beita sér fyrir hönd Íslands til að stöðva árásir Ísraelshers á palestínska borgara og telur hann viðskiptaþvinganir koma til greina í þeim efnum? Ég held reyndar að hæstv. ráðherra hafi svarað spurningu minni varðandi verndun og bætt lífskjör fólks á flótta og ef ég skil hæstv. ráðherra rétt,  ég býð honum hér með að leiðrétta mig, þá er hann af heilum hug reiðubúinn að aðstoða fólk og hjálpa því einhvers staðar annars staðar, svo lengi sem það er einhvers staðar annars staðar. Ef fólk leitar hingað þá gilda önnur viðmið og viðmið um verndun og bætt lífskjör fólks á flótta eiga ekki við.

Þá langar mig að beina þriðju spurningunni til hæstv. ráðherra sem varðar markmið um 0,7% af vergri þjóðarframleiðslu, sem hér kemur fram að við styðjum sem framlag til opinberrar þróunarsamvinnu. Þetta hefur komið fram áður. Þetta hefur verið um árabil í þessari áætlun. Mig langar til að spyrja hæstv. ráðherra í ljósi þess að nú er þessi tala 0,35%, ef mér skjöplast ekki: Hvað er átt við með því að við styðjum þessa tölu, 0,7%, þegar það er í sjálfu sér ekkert sem bendir til þess að við ætlum okkur að verja þeim fjármunum til þróunaraðstoðar?


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. utanríkisráðherra fyrir kynninguna. Mig langar til að beina þremur spurningum til ráðherra að sinni, ég vona að ég komi þeim öllum fyrir. Í þingsályktunartillögunni kemur m.a. fram hvað varðar mannúðaraðstoð og störf í þágu stöðugleika og friðar, að  áfram verði lögð áhersla á mannúðaraðstoð og störf í þágu friðar. Með leyfi forseta:

„Störf Íslands verði unnin í samræmi við alþjóðlega mannréttindasamninga og alþjóða- og mannúðarlög og samkvæmt alþjóðlegum viðmiðum og grundvallarreglum um mannúð, óhlutdrægni, hlutleysi og sjálfstæði.“

Og hér segir síðar:

„Íslensk stjórnvöld beini stuðningi sínum áfram til ríkja í Miðausturlöndum og í Afríku sunnan Sahara samkvæmt stefnumiðum í mannúðaraðstoð sem veiti nánari ramma um starfið.“

Ég geri ráð fyrir því að hæstv. ráðherra sé sammála mér um að það sé almennt vænlegra til árangurs að skrúfa fyrir lekann en þurrka sífellt upp, bara svona almennt í lífinu þegar við erum að kljást við einhvers konar leka. Þess vegna ætla ég að þessi spurning eigi erindi inn í þessa umræðu sem er hvort utanríkisráðherra telji það ekki vera hluta af þessari mannúðaraðstoð og störfum í þágu stöðugleika friðar að vera ekki að ýta ekki undir átök heldur einmitt að reyna að koma í veg fyrir þau og stöðva þau. Og þá langar mig að beina spurningum til hæstv. ráðherra, með hvaða hætti hann hyggst beita sér fyrir hönd Íslands, ekki síst í ljósi þingsályktunar, sem var samþykkt hér fyrir stuttu, til þess að stöðva árásir Ísraelshers á palestínska borgara. Telur utanríkisráðherra koma til greina að beita einhvers konar viðskiptaþvingunum í þessum tilgangi?

Önnur spurning sem mig langar til að beina til hæstv. ráðherra varðar það sem kemur hér fram um að íslensk stjórnvöld leggi sérstaklega áherslu á m.a. verndun og bætt lífskjör fólks á flótta. Mig langar til að spyrja hæstv. ráðherra hvort hann telji þá stefnu Íslands, sem er ekki knúin af einhverjum skyldum okkar samkvæmt alþjóðasamstarfi,  að senda flóttafólk, viðurkennda flóttamenn, til Grikklands, Ítalíu, Ungverjalands og annarra ríkja,  hvort hæstv. ráðherra telji þetta í samræmi við þá stefnu sem hann kynnir hér? — Ég geymi þriðju spurninguna fram að seinna svari.


Ræðumaður: Halldór Auðar Svansson

Virðulegi forseti. Ég þakka hæstv. ráðherra svarið. Þetta snýst sem sé um stöðuna sem er uppi og málaferlin og að það vanti samkomulag. Ég skil þá betur sjónarmiðin að baki. Það má kannski skilja það þannig að þetta sé ákveðin redding varðandi þennan tiltekna þátt af því að það blasir svo vel við hver þörfin er. Mögulega myndi opnast betur á það síðar að fara yfir grunnskólareksturinn og framlög til hans, þá með einhvers konar tvíhliða samkomulagi frekar en lagasetningu, ég skil það þannig. Ég tek þetta nefnilega líka upp af því að mér fannst þessi þáttur ekkert vera ávarpaður sérstaklega í greinargerðinni og ekkert vísað til þess að það hafi verið skoðað sérstaklega að aðrir þættir væru þannig staddir að það væri ekki ástæða til að koma til móts við þá með sama hætti og framlögin vegna nemenda sem eru með íslensku sem annað mál. Ég vil bara fagna því að mögulega gæti þetta horft til betri vegar til framtíðar ef sveitarfélögin og ríkið gætu komið sér saman um hvernig þessu yrði háttað til framtíðar óháð þessu frumvarpi.


Ræðumaður: Halldór Auðar Svansson

Virðulegi forseti. Ég vil þakka hæstv. ráðherra fyrir framsöguna og fyrir þetta verkefni sem hann er að taka að sér. Það er þarft að uppfæra reglurnar um jöfnunarsjóðinn og ég held að það sé mjög til bóta og fari vel á því að hafa sérstök lög um hann. Mér sýnist margt gott í þessu og markmiðin góð, að ná betur utan um hver raunveruleg þörf hvers sveitarfélags fyrir sig er og koma betur til móts við það. En mig langaði að spyrja hann sérstaklega út í framlög til reksturs grunnskóla og sér í lagi hlut Reykjavíkurborgar þar. Þarna er verið að koma til móts við Reykjavíkurborg varðandi nemendur sem eru með íslensku sem annað mál og er það mjög jákvætt. Borgin hefur lengi kallað eftir þessu og bent á aukinn kostnað vegna þessa. En engu að síður er verið að halda sig við það að útiloka borgina fyrir fram frá annars konar framlögum. Ég átta mig á því að það eru ákveðnar sögulegar forsendur að baki þessari aðgreiningu en þar sem það er verið að hverfa frá þessu varðandi þennan nemendahóp, nemendur með íslensku sem annað mál, þá velti ég fyrir mér hvort það væri ekki einfaldara fyrirkomulag að öll sveitarfélög væru þarna undir hvað varðar öll framlög, hvers konar grunnskólaframlög, framlög vegna reksturs grunnskóla. Það væri bara horft til þess hver kostnaður við hvern kostnaðarþátt er innan grunnskólanna í hverju sveitarfélagi fyrir sig almennt.


Ræðumaður: Gísli Rafn Ólafsson

Frú forseti. Enn og aftur hefur móðir jörð minnt okkur Íslendinga á mátt sinn og það að við búum á eyju sem er enn í stöðugri mótun. Þeir kraftar sem leystir hafa verið úr læðingi eru af þeirri stærð að verk okkar mannanna eiga enga möguleika. Við horfum því upp á stórfellda eyðileggingu af völdum þeirra jarðskjálfta, landriss og landsigs sem nú á sér stað á sunnanverðu Reykjanesi.

Í miðju þessara skelfilegu hamfara er Grindavík og íbúar Grindavíkur upplifa nú atburði á skala sem við Íslendingar höfum blessunarlega ekki þurft að upplifa í rúma hálfa öld. Hugur okkar allra er því hjá þessum íbúum og forgangsvinna okkar hv. alþingismanna verður að vera að tryggja velferð og framtíð þessara íbúa. Öll önnur verk blikna í samanburði við þá vinnu.

Við Íslendingar erum svo lánsöm að eiga viðbragðskerfi á heimsmælikvarða. Hafandi starfað innan þessa kerfis í tæp 30 ár hef ég verið þeirrar gæfu aðnjótandi að fá að sjá það þróast og eflast í gegnum árin. Sem betur fer höfum við á undanförnum árum lagt aukið fjármagn í að styðja við uppbyggingu kerfisins. Það eru ekki nema níu ár síðan þeir félagar Víðir og Rögnvaldur, sem við þekkjum öll frá því úr heimsfaraldrinum, þurftu að skipta á milli sín 12 tíma vöktum í samhæfingarstöðinni þegar gaus í Holuhrauni. Þessar vaktir stóðu þeir svo mánuðum skipti því að fjárframlögin til almannavarna á þeim tíma dugðu einungis fyrir örfáum starfsmönnum.

Mikilvægt er að því aukna fjárframlagi sem kom til kjarnarekstrar almannavarna í kjölfar heimsfaraldursins sé ekki einungis viðhaldið heldur aukið, því augljóst er að álagið á viðbragðskerfið okkar mun einungis aukast á komandi árum nú þegar fleiri og fleiri eldstöðvakerfi eru að vakna af dvala og við förum að sjá auknar afleiðingar hér á landi af loftslagsvánni.

Viðbragðskerfi okkar eru einnig að miklu leyti byggð upp af sjálfboðaliðum frá Rauða krossinum og Slysavarnafélaginu Landsbjörg. Þar standa þúsundir einstaklinga vaktina dag og nótt og án þeirra væri ástandið mun alvarlegra. Það er samt mikilvægt að muna að þegar atburðir og aðgerðir dragast á langinn er ekki hægt að treysta einungis á sjálfboðaliða. Við þurfum því að huga að því hvernig við tryggjum langtímaaðstoð við íbúa Grindavíkur. Við erum enn í miðjum atburði. Það sést best á því að einungis fyrir örfáum mínútum síðan var Grindavík rýmd í annað sinn, því að gös mældust á mælitækjum Veðurstofunnar.

Hvort heldur sem það gýs eða ekki er augljóst að skemmdirnar og ástandið í Grindavík er skelfilegt og ansi erfitt fyrir nokkurt okkar að átta okkur á því hvernig íbúum Grindavíkur líður þessa dagana. Því er mikilvægt fyrir okkur öll sem þjóð að taka þessum íbúum opnum örmum og gera allt sem í okkar valdi stendur til að lina þjáningar þeirra. Eitt það skelfilegasta sem fólk sem lendir í náttúruhamförum stendur frammi fyrir er óvissan; óvissan um hvort það getur flutt aftur til síns heima, óvissan um hvað verður um innbú þess og hús, óvissan um hvort það missir vinnuna, óvissan um hvort það getur haldið áfram í skóla. Endalaus óvissa.

Eitt helsta hlutverk ríkisstjórnarinnar á þessum miklu óvissutímum er því að taka ákvarðanir hratt og örugglega sem eyða þessari óvissu. Nú er ekki tíminn til að skipa nefndir eða starfshópa til að spá í hvað eigi að gera heldur er mikilvægt að taka ákvarðanir sem sýna það strax í verki að við munum standa þétt við bakið á öllum íbúum Grindavíkur og gera allt það sem í okkar valdi stendur til að hjálpa þeim. Við í þingflokki Pírata erum tilbúin að vinna þétt og vel með hæstv. dómsmálaráðherra og ríkisstjórninni allri í því að styðja við bakið á Grindvíkingum á þessum skelfilegu tímum. Nú eins og svo oft áður er mikilvægt að við munum að við erum öll almannavarnir.


Ræðumaður: Gísli Rafn Ólafsson

Frú forseti. Ég þakka hæstv. ráðherra fyrir svarið. Það mun ekki standa á okkur í þingflokki Pírata að vinna náið með ráðherra og ríkisstjórninni allri í þessum málum. Mig langar í seinna andsvari að spyrja hæstv. ráðherra: Hún nefndi nokkrum sinnum að það er mikið álag á almannavörnum og almannavarnakerfinu öllu. Við erum að sjá tíðari hamfarir, bæði eldgos og jarðskjálfta, en líka erum við að byrja að sjá afleiðingar loftslagsvárinnar. Hefur það verið rætt innan ríkisstjórnar eða ráðuneytis að tryggja aukið fjármagn og frekari eflingu almannavarna?


Ræðumaður: Gísli Rafn Ólafsson

Frú forseti. Mig langar að byrja á því að þakka hæstv. ráðherra fyrir að koma hér og gefa skýrslu um þessi mikilvægu mál. Eins og hæstv. ráðherra benti á erum við bara rétt á byrjunarreit þegar kemur að því að takast á við allt það sem hefur verið að gerast í Grindavík. Við erum ekki einu sinni farin að sjá fyrir endann á þeim hamförum sem þar ganga yfir. Það er margt sem þarf að gera fyrir Grindvíkinga, ekki bara verja orkuverið heldur tryggja afkomu, tryggja þeim húsnæði, tryggja börnunum skólavist og ýmislegt annað. Verkefnalistinn er sennilega ansi langur akkúrat núna. Á slíkum neyðartímum er mikilvægt að við vinnum öll vel saman og langar mig því að spyrja hæstv. ráðherra hvort hún hyggist hafa virkt þverpólitískt samráð og samstarf hér á þingi um næstu skref í öllum þeim málefnum sem eru tengd Grindavík, ekki bara samstarf þegar kemur að því að greiða atkvæði um einhverja hluti heldur um það að búa til þær lausnir og þá hluti sem þarf að gera fyrir Grindvíkinga.


Ræðumaður: Andrés Ingi Jónsson

Samkomulag er um fyrirkomulag andsvara þannig að allir stjórnarandstöðuflokkar fá tækifæri til að ræða við ráðherra og verður ræðutími tvær mínútur í fyrri umferð og ein mínúta í seinni.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. forsætisráðherra fyrir svarið. Ég fylgi þessu kannski eftir með því að spyrja hvort eitthvert formlegt samtal eða vinna sé hafin innan ríkisstjórnarinnar í þá átt sem ráðherra talaði um varðandi hlutdeild fyrirtækja í því sem þarf að gera á svæðinu.


Ræðumaður: Arndís Anna Kristínardóttir Gunnarsdóttir

Forseti. Í gær voru samþykkt lög sem komu á nýjum skattstofni á allar fasteignir landsins, þar á meðal þorra allra heimila í landinu, til að standa straum af kostnaði við að reisa varnargarð utan um tvö stöndug fyrirtæki. Orkuverð í Svartsengi telst sannarlega til gríðarlega mikilvægra innviða fyrir bæði Grindavík og Reykjanesið allt. En það breytir því ekki að þessi fyrirtæki eru bæði með töluverðan hagnað í farteskinu. Því vil ég spyrja hæstv. ráðherra út í undirbúning frumvarpsins sem gert var að lögum í gær: Kom það til tals og kom það til greina af hálfu ríkisstjórnarinnar að óska eftir sérstöku framlagi frá þessum fyrirtækjum til að standa straum af kostnaði af uppbyggingu þessa varnargarðs með einum eða öðrum hætti?




Ræðumaður: Andrés Ingi Jónsson

Til svara eru: Forsætisráðherra, innviðaráðherra, matvælaráðherra, umhverfis-, orku- og loftslagsráðherra, menningar- og viðskiptaráðherra og félags- og vinnumarkaðsráðherra.




Ræðumaður: Andrés Ingi Jónsson

Borist hafa bréf frá mennta- og barnamálaráðherra þar sem óskað er eftir fresti til þess að veita skrifleg svör við fyrirspurnum á þskj. 399, um kennsluefni í kynfræðslu í grunnskólum, frá Birgi Þórarinssyni, og á þskj. 468, um aðkomu ungs fólks að ákvarðanatöku, frá Elvu Dögg Sigurðardóttur.


Ræðumaður: Gísli Rafn Ólafsson

Virðulegi forseti. Sem aðili sem hefur helgað síðasta aldarfjórðung viðbragði við náttúruhamförum, bæði hérlendis og erlendis, og sem sjálfboðaliði sem hefur á undanförnum dögum tekið þátt í stjórnun aðgerða þá tel ég að við séum nú að upplifa atburði á skala sem við höfum ekki séð hér á landi í a.m.k. 50 ár. Mikilvægi þess að við höfum öfluga vísindamenn og að við höfum fjárfest í mælitækjum kemur vel í ljós þessa dagana og þekking á því sem er að gerast neðan jarðar eykst með hverjum degi. Viðbragðskerfi okkar hér á landi er einstakt á heimsvísu og það hefur sýnt sig á síðustu dögum hversu öflugt það er að byggja upp kerfi þar sem sjálfboðaliðar vinna þétt saman í þágu þjóðar. Grindavík var rýmd á mettíma og þar sýndi sig hversu mikilvægt það er að við leggjum vinnu í að búa til viðbragðsáætlanir. Undanfarna daga hafa íbúar beðið þolinmóðir eftir því tækifæri sem gafst í dag, að komast til þess að sækja nauðsynjar og gæludýr. Allar ákvarðanir sem hafa verið teknar undanfarna daga hafa ávallt verið með öryggi íbúa og viðbragðsaðila að leiðarljósi.

Því miður er það þannig að við erum að sjá að eyðileggingin í Grindavík er mikil og alls ekki allar skemmdir augljósar enn. Fram undan er mikil vinna en við megum ekki gleyma því að við erum enn þá í miðjum atburði. Landið er enn að síga og gliðna auk þess sem gos getur átt sér stað hvenær sem er og þá er mikilvægt að við setjum allan forgang í að verja þá krítísku innviði sem eru í hættu svo að afleiðingar þessara náttúruhamfara hafi ekki stórtæk áhrif langt út fyrir Grindavík, heldur líka um allt Reykjanes.

Ég verð að segja að ég er djúpt snortinn yfir því hversu mikinn samhug íslenska þjóðin hefur sýnt Grindvíkingum á þessum erfiðu tímum. Enn og aftur sýnum við Íslendingar hversu samheldin við erum þegar á reynir. Nú er mikilvægt að við á Alþingi sýnum íbúum Grindavíkur að sú samheldni og samstaða sem er í samfélaginu nái inn á Alþingi. Við munum þurfa að forgangsraða vinnu okkar hér inni til að afgreiða þau fjölmörgu mál sem tryggja stuðning, bæði til stutts og langs tíma, til íbúa Grindavíkur. Auk þess þurfum við að huga að mögulegri uppbyggingu og framtíð Grindavíkur. Í dag þurfum við að slá skjaldborg um íbúa Grindavíkur og verja þau í þeim ólgusjó tilfinninga og erfiðleika sem þau munu upplifa næstu daga, næstu vikur, næstu mánuði.


Ræðumaður: Halldóra Mogensen

Forseti. Ég mæli hér fyrir áliti minni hluta allsherjar- og menntamálanefndar. Álitið liggur fyrir. Píratar styðja þetta frumvarp. Við stöndum þétt við bakið á Grindvíkingum og styðjum heils hugar þá vinnu sem farin er af stað við að reisa varnarmannvirki til að reyna að lágmarka skaða gagnvart Grindavík, gagnvart orkuverinu í Svartsengi sem sér öllu Reykjanesi fyrir heitu vatni og rafmagni. Píratar munu því greiða atkvæði með þessu frumvarpi hér á eftir og liðka þannig fyrir að framkvæmdir geti haldið áfram eins hratt og hægt er á þessum hættutímum.

Forseti. Við höfum ákveðnar athugasemdir varðandi frumvarpið sem við gerum grein fyrir í nefndarálitinu og leggjum til breytingar varðandi  hvaðan fjármagnið til framkvæmdanna eigi að koma. En við látum það ekki standa í vegi fyrir því að hægt sé að grípa til nauðsynlegra varna fyrir grunninnviði á Reykjanesi enda styðjum við markmið frumvarpsins af heilum hug.


Ræðumaður: Þórhildur Sunna Ævarsdóttir

Forseti. Í dag er hugur okkar allra hjá Grindvíkingum sem hafa þurft að flýja heimili sín og búa við algera óvissu um framhaldið. Það er ótrúlega fallegt að verða vitni að þeirri samstöðu og samkennd sem þjóðin hefur sýnt Grindvíkingum síðustu daga. Á tímum sem þessum skiptir mestu máli að við stöndum þétt við bakið á þeim og gerum okkar allra besta til að raskið af þessum hörmungum verði sem minnst og vari sem styst. Þá vil ég taka undir einlægar þakkir til viðbragðsaðila fyrir óþreytandi og óeigingjörn störf í þágu almennings.

Forseti. Frumvarpi þessu er ætlað að gera viðbragðsaðilum kleift að byggja varnargarða til að reyna eftir fremsta megni að verja byggðina í Grindavík og virkjunina í Svartsengi og tryggja þannig nauðsynlega grunnþjónustu við alla íbúa á Suðurnesjum. Markmið frumvarpsins er því mjög mikilvægt og við Píratar styðjum það markmið heils hugar. Þinginu er gefinn mjög skammur tími til að afgreiða þetta frumvarp en stefnt er að því að klára það í kvöld. Þegar af þeirri ástæðu er vert að staldra við og spyrja sig hvort öll atriði í þessu frumvarpi þurfi slíka flýtimeðferð til að markmiðinu með frumvarpinu verði náð.

Í fyrsta lagi þarf að velta því upp hvort þörf sé á að búa til nýjan skattstofn á einum degi til að greiða fyrir framkvæmd sem vel ætti að rúmast innan fjárlaga. Þegar 2,5 milljarða framkvæmdir eru skoðaðar í samhengi ríkisfjármála er ekki um stóra upphæð að ræða. Hefur verið skoðað að afgreiða þessa tilteknu framkvæmd með varasjóði ríkisstjórnarinnar og viðbótarfjárlögum næsta árs? Fjárlögin eru jú til umfjöllunar í fjárlaganefnd þessa dagana. Slík nálgun myndi gefa okkur meira rými til að ræða hvernig fjármögnun á vörnum fyrir mikilvæga innviði landsins væri best fyrir komið. Þess í stað fer ríkisstjórnin þá leið að leggja til nýjan skattstofn, tímabundið samkvæmt frumvarpinu en hann ber þó öll merki þess að eiga að gilda um ókomna tíð. Okkur finnst í öllu falli ekki nauðsynlegt að samþykkja nýjan skattstofn á einum degi í dag þar sem skattheimtan á hvort eð er ekki að taka gildi fyrr en um áramótin samkvæmt frumvarpinu.

Forseti. Í öðru lagi vil ég nefna þau lög sem vikið er til hliðar í 5. gr. frumvarpsins. Mögulega þurfa ákveðnir hlutar þessara laga að láta undan á neyðarstundu en við setjum spurningarmerki við nauðsyn þess að afnema níu lagabálka eins og þeir leggja sig. Í núgildandi lögum er ráðherra t.d. heimilt nú þegar að veita undanþágu frá umhverfismati þegar eini tilgangur framkvæmdarinnar er almannavarnaviðbragð. Þá er stór spurning hvort virkilega sé nauðsynlegt að taka stjórnsýslulögin öll úr sambandi, sér í lagi þau ákvæði sem snúa að rétti almennings til upplýsinga og að ráðafólk gæti að hæfi sínu við ákvarðanatöku. Ég hef áhyggjur af því að undanþágurnar skv. 5. gr. séu of víðtækar og ég hvet hv. allsherjar- og menntamálanefnd til að skoða hvort hægt sé að ramma þær betur inn þannig að almenn réttindi almennings og umhverfis geti átt samleið með rétti íbúa Suðurnesja til þeirrar grunnþjónustu sem framkvæmdunum er ætlað að standa vörð um. Í landi eins og Íslandi, þar sem náttúran getur gert okkur skráveifu á milljón ólíka vegu, þurfum við að eiga lagaramma sem stendur af sér neyðartímabil.

Að þessu sögðu, virðulegi forseti, vil ég ítreka það sem ég sagði hér í upphafi; Píratar styðja heils hugar að innviðir verði tryggðir fyrir verstu afleiðingum hugsanlegs eldgoss. Ég bind vonir við að allsherjar- og menntamálanefnd vinni vel úr málinu og nái utan um þessi sjónarmið þannig að Alþingi geti í lok dags skilað frá sér lögum sem virka vel fyrir öll.


Ræðumaður: Halldóra Mogensen

Frú forseti. Ég hef mikinn skilning á því og get alveg tekið undir með ráðherra að eflaust er það mun betra að það sé svipað ferli sem öll svona mál fari í gegnum því að þetta er búið að vera mjög ruglingslegt fyrir þá aðila sem hafa lent í þessu og hafa verið að berjast fyrir sínum réttindum í í þessu kerfi. Þetta er bara búið að vera algjör frumskógur. Það er vont og það er gott að verið er að laga það. En það sem situr eftir dálítið hjá mér og ég veit hjá þeim sem hafa verið að díla við þetta og velta fyrir sér réttlætinu í þessu öllu saman, er að þarna eru hópar sem hafa lent í mjög svipuðum aðstæðum, í svipuðu ofbeldi og eru að fá einhvern veginn allt öðruvísi afgreiðslu akkúrat núna. Við þurfum ekkert að fara langt aftur í tímann. Þetta er bara akkúrat núna að gerast, að þessir hópar eru að fá mismunandi afgreiðslu.

Það sem mig langar til að spyrja er hvort það sé ekki mikilvægt að við tryggjum einhvers konar sanngirni þegar kemur að þessum hópum sem er verið að afgreiða núna á ólíkan máta. Það er ein spurning mín.

Hin spurningin sem mér finnst líka mikilvægt að við veltum fyrir okkur er að hérna eru einstaklingar sem hafa mátt þola alveg hræðilega framkomu í sinn garð og ofbeldi og hafa þurft að díla við það alla ævi án nokkurs konar aðstoðar, þannig að það eitt og sér að greiða út sanngirnisbætur skiptir rosalega miklu máli. En hinn hlutinn er þessi sálfélagslega aðstoð sem þyrfti að koma inn í, þegar ríkið eða hið opinbera hefur valdið ofbeldi í lífi fólks, sem þyrfti að koma til og aðstoða með þann þátt. Hvernig náum við að taka utan um þá þjáningu sem hefur átt sér stað og aðstoða þessa einstaklinga að ná einhvers konar festu í lífinu og þátttöku í samfélaginu með einhvers konar sálfélagslegri aðstoð líka? Þetta er eitthvað sem ég hefði talið vera á ábyrgð okkar að aðstoða með en sé ekki að við séum að gera á neinn hátt.


Ræðumaður: Halldóra Mogensen

Forseti. Mig langaði til þess að spyrja hæstv. forsætisráðherra aðeins út í jafnræði þessa mismunandi hópa sem hafa orðið fyrir ofbeldi á heimilum. Suma er búið að afgreiða eins og í Hjalteyrarmálinu, sem var afgreitt þannig, að mér skilst, að í fjárlagafrumvarpinu sé um 410 milljónum ráðstafað í sanngirnisbætur fyrir þann hóp. Núna, ef þetta mál verður samþykkt, þá eru aðrir hópar, eins og t.d. konurnar sem voru í Varpholti og á Laugalandi sem börn, sem sækja væntanlega um bætur út frá forsendum þessa nýja frumvarps. Spurning mín snýst um tvennt. Í fyrsta lagi af hverju þetta var gert þannig og í öðru lagi: Af hverju hafa þessar konur frá Varpholti og Laugalandi setið eftir í svona gríðarlega langan tíma og beðið eftir því að fá einhvers konar aðstoð á meðan aðrir hópar hafa verið afgreiddir? Þeim var sagt að bíða eftir þessu frumvarpi. Mig langar til að spyrja: Hverjar eru forsendur upphæðanna sem eru ákvarðaðar? Er verið að minnka þær? Hvernig er þetta, er dómafordæmi og annað þegar það hafa verið greiddar út upphæðir í bætur til fólks? Hvernig kemur þetta út svona upp á að gæta jafnræðis og sanngirni meðal þessara hópa? Einn hópur fær þarna einhverjar 410 milljónir. Hvernig kemur þetta út fyrir þá sem eru að sækja um aðstoð í kjölfar þess að þetta frumvarp verði samþykkt?


Ræðumaður: Gísli Rafn Ólafsson

Frú forseti. Ég þakka hæstv. forsætisráðherra fyrir svarið. Já, það er akkúrat það sem ég óska eftir, að allsherjar- og menntamálanefnd taki málið til skoðunar þó að þetta sé þingmannamál.

Mig langaði hins vegar að spyrja hæstv. forsætisráðherra út í niðurlag 2. gr. þar sem talað er um að aðstandendur og eftirlifandi ættingjar einstaklinga sem hafa orðið fyrir illri meðferð eigi, með leyfi forseta, „ekki rétt til sanngirnisbóta nema þeir hafi sjálfir orðið fyrir varanlegum skaða sem ekki fæst bættur á annan hátt“.

Mín spurning er: Hvernig ætlum við að meta það hvort afkomandi eða eftirlifandi ættingi hafi orðið fyrir varanlegum skaða? Þetta er svolítið teygjanlegt orðtak. Hvernig ætlum við að meta það þar sem við erum algjörlega að loka þar á bætur?


Ræðumaður: Gísli Rafn Ólafsson

Frú forseti. Mig langar að byrja á að þakka hæstv. forsætisráðherra fyrir að leggja fram þetta mikilvæga frumvarp. Mig langar að fara bara beint í spurninguna. Hæstv. forsætisráðherra talaði um að það væri ekki loku fyrir það skotið, þrátt fyrir að hér væri verið að búa til almenna leið til að sækja sanngirnisbætur, að það yrðu gerðar sértækar rannsóknir á ákveðnum stofnunum eða heimilum. Nú hef ég sjálfur í tvígang lagt fram þingsályktunartillögu um rannsókn á Kleppjárnsreykjum, tillögu sem er í raun að koma fram í þriðja skipti. Í fyrsta skipti var m.a. hæstv. forsætisráðherra einn af flutningsmönnum tillögunnar. Í haust, þegar það mál kom upp í fjölmiðlum eftir að ég lagði það fram, var hæstv. forsætisráðherra innt eftir því hvort hún væri samþykk þessu máli. Mig langaði hreinlega að vita hvort hæstv. forsætisráðherra væri enn á því að það væri vel til þess fallið að fara í þá rannsókn þrátt fyrir að það sé orðið ansi langt um liðið frá því að þessi atvik gerðust, sér í lagi af því að þarna er bara smánarblettur á íslenskri sögu sem við þurfum að gera upp. Það er ekki einu sinni víst að það sé neinn eftirlifandi sem gæti nýtt þessa ákveðnu þingsályktunartillögu. Þarna er mjög mikilvægt að við gerum upp fortíðina sem fyrst. Mig langaði bara að spyrja: Er hæstv. forsætisráðherra enn tilbúin að styðja það að sú rannsókn fari fram?


Ræðumaður: Gísli Rafn Ólafsson

Frú forseti. Í dag sýnum við þjóðinni hvernig við hv. þingmenn getum unnið saman þegar samkenndin, mannúðin og samvinnan fær að ráða. Gerum það oftar. Það er mér sannur heiður að standa hér með ykkur öllum og styðja þessa mikilvægu tillögu.


Ræðumaður: Þórhildur Sunna Ævarsdóttir

Virðulegur forseti. Það er þrýstingi almennings að þakka að við stöndum hér í dag sameinuð um tillögu sem kallar eftir vopnahléi strax. Þau hafa sent okkur skýr skilaboð um að hjáseta sé ekki í okkar nafni og þess vegna stöndum við hér. Ég er sammála því að það beri að hrósa hv. utanríkismálanefnd fyrir að hafa komið þessari tillögu til þingsins. Eins og vitað er var sú sem hér stendur ásamt flutningsmönnum úr öðrum flokkum með tillögu svipaðs efnis sem við höfum dregið til baka vegna þess að okkur fannst mikilvægt að þingið allt myndi sameinast um skýr skilaboð. Það ber að þakka þeim sem unnu að því að ná þessari samstöðu í gegn. Sér í lagi vil ég þakka almenningi fyrir sinn þátt í þessu máli og að lokum vil ég segja að þingflokkur Pírata mun halda ríkisstjórninni þétt við efnið og tryggja það að þessi skýra stefna Íslands finni sér einnig leið inn í alþjóðapólitík Íslands.


Ræðumaður: Andrés Ingi Jónsson

Frú forseti. Ég held að við höfum mörg verið dálítið stolt af Alþingi okkar árið 2011 þegar, þvert á það sem er  lenskan í alþjóðasamfélaginu sem hefur brugðist Palestína áratugum saman, Alþingi tók sig til og viðurkenndi sjálfstæði og fullveldi Palestínu. Steig fram fyrst vestrænna ríkja og sagði: Hér viljum við standa með sjálfstæðis- og mannréttindabaráttu á alþjóðavettvangi. Það er það minnsta sem við getum gert fyrir palestínsku þjóðina. Reyndar skar  Sjálfstæðisflokkurinn sig þar úr, hjáseta virðist vera lenska þar á bæ þegar kemur að málefnum Palestínu, en allir aðrir flokkar í þingsal sögðu já.

En þessu fylgir ábyrgð fyrir íslenska ríkið. Nú er það formleg utanríkispólitísk afstaða Íslands að standa með sjálfstæðri og fullvalda Palestínu, skýr vilji Alþingis sem stjórnvöld eiga að fylgja eftir. Stjórnvöld ættu í rauninni að aðstoða Palestínu við fyrstu skrefin í áttina að fullveldi og sjálfstæði. Þess vegna stakk það okkur svo mörg þegar fulltrúar Íslands sátu hjá við atkvæðagreiðsluna á allsherjarþingi Sameinuðu þjóðanna vegna þess að Ísland átti nákvæmlega að lenda á sama stað og Noregur t.d. sem studdi ályktun allsherjarþingsins á þeim forsendum að Noregur vildi standa með friði fyrir botni Miðjarðarhafs. Þar á Ísland alltaf að vera, landið sem viðurkenndi Palestínu fyrst vestrænna ríkja.

En við megum líka spyrja okkur sjálf, eða kannski ættum að spyrja ráðherrana: Hefur Ísland staðið sig í praxís í að standa með fullveldi og sjálfstæði Palestínu? Hvar sér þess merki í utanríkisstefnu? Hvar eru aðgerðirnar sem þarf til að fylgja eftir þessum skýra vilja Alþingis frá 2011? Hér hefur verið bent á stuðning við flóttamannahjálpina og ýmiss konar fjárframlög til Palestínu, mannúðaraðstoð sem nauðsynleg er, en erum við að tala nógu sterkt á vettvangi Sameinuðu þjóðanna? Erum við að ræða af nógu mikilli festu við Ísrael þegar ríkið gengur of langt gagnvart þjóð sem við viðurkennum sem sjálfstæða? Vegna þess að sú viðurkenning hefur alvöruafleiðingar. Þegar Ísrael ræðst inn í Palestínu, sama hver ástæðan er, þegar Ísraels ræðst í ríki sem Ísland viðurkennir sem sjálfstætt þá fylgir því að við höfum viðurkennt sjálfstæðið að við segjum stopp. Það er ekki hægt að segja A án þess að segja B. Ég held að þetta hafi misfarist hjá íslenskri utanríkisþjónustu á síðustu árum en ég vona að nú horfi til betri vegar þegar við fáum þessa ályktun hér samþykkta, þegar vilji þingsins verður aftur skýr, að við stöndum með fólki og við stöndum með friði.

Ég ætla ekki að dvelja við kjánahrollinn sem fylgdi því að fylgjast með ríkisstjórninni engjast í réttlætingu á hjásetu á allsherjarþinginu, þingið er sem betur fer að grípa í taumana og þá erum við komin á beinu brautina. Tölum einum rómi, erum skýr.

Mig langar aðeins að fara yfir sögu síðustu ára vegna þess að þó að árásir Ísraels þess hafi keyrt upp úr öllu valdi núna á síðustu fjórum vikum þá erum við auðvitað að tala um áratugasögu og reglulega koma einhverjir hápunktur í átökunum. Þetta hefur  valdið því að fjöldi fólks sér þann eina kost í stöðunni að flýja. Þúsundir Palestínumanna eru á flótta víða um lönd. Mörg þeirra rata hingað til Íslands. Þannig var það sérstaklega kaldhæðnislegt vorið 2021, sem er kannski síðast þegar árásir Ísraelshers náðu hápunkti líkt og núna, ekki jafn stórum og við erum að fylgjast með núna en engu að síður var staðan sú að hundruð voru drepin og þúsund lágu særð eftir árásir Ísraels á Palestínu, að á þeim sama tíma valdi Útlendingastofnun að vísa níu palestínskum umsækjendum um alþjóðlega vernd á götuna. Þeim var vísað allslausum á götuna vegna þess að þau vildu ekki undirgangast læknisrannsókn til að auðvelda brottvísun frá landinu. Þau vildu sem sagt ekki auðvelda ríkinu það að vera vísað burt þangað sem þau voru að flýja frá. Þar með var þeim bara hent allslausum á götuna, það átti svelta þau til hlýðni. Þetta var síðan dæmt ólöglegt. Viðbrögð ríkisstjórnar Katrínar Jakobsdóttur voru að leggja til breytingar á útlendingalögum sem hefðu gert þetta löglegt. Hluti þeirrar breytingar náði í gegn núna í vor með atkvæðum stjórnarliða. Utanríkispólitík er nefnilega ekki bara eitthvað sem við gerum í útlöndum heldur líka hvernig við komum fram heima fyrir. Og ef íslensk stjórnvöld ætla að standa með Palestínu í alvöru þá standa þau líka með palestínsku flóttafólki sem er hérna.

Staðan er nefnilega sú að eiginlega alltaf þegar umsóknir palestínskra umsækjenda um alþjóðlega vernd eru teknar efnislega fyrir hér á Íslandi þá eru þær samþykktar vegna þess að fólk er að flýja þannig aðstæður að það er ekki annað hægt en að veita því skjól. Trixið hjá stjórnvöldum þekkjum við náttúrlega vel, það er að forðast að taka efnislega afstöðu, að nota Dyflinnarreglugerðina eða það að fólk hafi haft millilendingu í öðru Evrópuríki sem afsökun til að skúbba fólki burt án þess að líta á mál þess efnislega. Það sem af er ári er búið að endursenda 43 Palestínumenn á grundvelli Dyflinnarreglugerðarinnar, 72 vegna þess að viðkomandi voru með vernd í öðru landi. Þetta eru 115 manns, þar af 22 börn sem eru að flýja ástandið í Palestínu, fá ekki skjól hjá ríkisstjórninni. Þessu þarf líka að breyta.

Hér rétt í lokin,  forseti,   get ég ekki látið hjá líða að nefna frumlegar orðskýringar formanns Miðflokksins sem þarf — fyrirgefið, hann þarf bara að átta sig á því að hann getur ekki breytt skýrum texta þingsályktunartillögu með einhverri bókun á nefndarfundum með því að mæta hér í pontu og láta eins og eitthvað allt annað standi á þessu blaði en stendur á þessu blaði. Hér er talað um vopnahlé. Við notum ekki orðskrípið mannúðarhlé hér, það stendur bara vopnahlé. Formaður Miðflokksins þarf að sætta sig við það. Í dag ætlar Alþingi að tala fyrir friði. Árið 2011 sagði Alþingi: Frjáls Palestína. Í dag segir Alþingi: Vopnahlé strax.


Ræðumaður: Þórhildur Sunna Ævarsdóttir

Virðulegur forseti. Það er almenningi að þakka að við stöndum hér í dag að ræða þessa tillögu með það fyrir augum að samþykkja ákall Alþingis um vopnahlé á Gaza, aðgengi fyrir mannúðaraðstoð og fordæmingu á stríðsglæpum fyrir botni Miðjarðarhafs. Með samþykkt texta þessarar ályktunar myndum við skýra afstöðu Íslands á alþjóðavettvangi, þökk sé almenningi sem hefur mótmælt fyrir utan þetta hús, fyrir utan ríkisstjórnarfundi, á viðburðum og með því að senda þinginu og ríkisstjórninni skýr skilaboð um að hjáseta er ekki í okkar nafni, skilaboð um að það er ekki nóg að gera hlé á sprengjuregninu til þess að íbúar Gaza fái smá mat og halda svo áfram að drepa fólk í þúsundatali. Mannúðarhlé er ekki nóg. Við þurfum vopnahlé strax. Almenningur hefur sent okkur skilaboð um að það er ekki nóg að segja að auðvitað þurfi ísraelsk stjórnvöld að virða alþjóðleg mannúðarlög á meðan svonefndar aðgerðir þeirra þurrka út heilt þorp af börnum á hverjum degi. En þetta gerir alþjóðasamfélagið kinnroðalaust. Það horfir upp á blóðbaðið, það horfir upp á stríðsglæpina og það situr hjá, rétt eins og Ísland sat hjá. Það er þrýstingi frá almenningi að þakka að við stöndum hér í dag og hættum að sitja hjá.

Forseti. Gaza er á stærð við höfuðborgarsvæðið. Fólkið sem þar býr getur hvergi farið. Sprengjum rignir alls staðar, líka á svæðum sem Ísraelsher hefur beint almennum borgurum að flýja til. Öll landamæri eru lokuð. Allar flóttaleiðir eru lokaðar. Ísrael hefur áhrif á meiri hluta innviða á Gaza. Þeir hafa lokað á vatn, rafmagn, eldsneyti og að mannúðaraðstoð komist inn á svæðið frá alþjóðlegum mannúðarsamtökum. Heilbrigðiskerfið er hrunið, innviðir eru horfnir, hálft Gaza hefur verið jafnað við jörðu. Skortur á vatni og rafmagni hefur nú þegar ýtt af stað farsóttum og fólk deyr sem annars hefði verið hægt að bjarga. Palestínskir læknar þurfa nú að framkvæma aðgerðir án deyfingar við ljós frá símanum sínum á börnum, á óléttum konum sem þurfa keisaraskurð — án deyfingar. Ísraelsher segist gefa Palestínumönnum viðvörun áður en þeir sprengja. En hvert á fólk að fara? Sprengjum rignir alls staðar á Gaza. Hvert á fólk í öndunarvélum eða krítísku ástandi að fara? Hvert eiga nýfædd börn sem eru á vökudeild vegna erfiðleika að fara? Hvert eiga þungaðar konur að fara?

Forseti. Stöðugar loftárásir Ísraelshers gera það að verkum að ekki er hægt að leita að fólki sem er fast í rústunum. Á þeim fjórum vikum sem hafa liðið frá árásum Hamas-samtakanna á óbreytta borgara Ísraels þar sem 1.400 voru myrt og 200 tekin í gíslingu er talið að um 10.000 Palestínumenn hafi látið lífið og af þeim a.m.k. 4.000 börn. Mannréttindasérfræðingar Sameinuðu þjóðanna hafa lýst yfir þungum áhyggjum af því að þjóðarmorð Palestínumanna sé yfirvofandi og lýsa því afdráttarlaust yfir að árásin á Jabalia-flóttamannabúðirnar hafi verið stríðsglæpur, árás sem hæstv. utanríkisráðherra vildi alls ekki kalla árás á flóttamannabúðir heldur árás á Hamas með óhóflegum mannfalli óbreyttra borgara. Forseti. Árás á sjúkrabíla, árás á spítala, árás á skóla, árás á fjölbýlishús, árás á flóttamannabúðir, árás á húsakynni Sameinuðu þjóðanna, árás á blaðamenn, árás eftir árás á saklaus börn. Þetta eru ekki árásir á Hamas, virðulegi forseti. Þetta eru stríðsglæpir sem nú stendur til að fordæma af hálfu Alþingis. Þökk sé samstöðu almennings erum við loksins að fara að kalla eftir því að vopnahléi verði komið á.

Ég lít svo á að með samþykkt þessarar tillögu sé þingið að gefa hæstv. utanríkisráðherra skýr fyrirmæli um að snúa frá hlutleysi, að snúa frá veikri ósk um að stutt hlé verði gert á sprengjuregninu sem nú þegar hefur lagt hálfa byggðina í rúst og taka upp þá afstöðu sem þingið gefur út hér, skrifað niður í texta sem er öllum aðgengilegur. Nú skuli kalla eftir tafarlausu vopnahléi, fordæma árásir á flóttamannabúðir, árásir á sjúkrabíla, árásir á spítala, árásir á skóla, árásir á fjölbýlishús, árásir á húsakynni Sameinuðu þjóðanna, árásir á blaðamenn, árás eftir árás á saklaus börn. Sýna umheiminum að palestínsk líf skipta máli, að þau séu ekki bara tölur á blaði, að þau séu ekki bara óhóflegt mannfall óbreyttra borgara, að þau sé fólk rétt eins og fólkið sem ráðherra hefur nú þegar réttilega harmað að hafi verið myrt af hálfu Hamas í Ísrael.

Öll líf skipta máli, virðulegi forseti, og þegar staðan er eins og hún er nú, þegar viðvörunarbjöllur hringja um að þjóðarmorð sé yfirvofandi, þá ber okkur ekki aðeins siðferðisleg heldur einnig þjóðréttarleg skylda til að bregðast við og koma í veg fyrir þann skelfilega glæp gegn mannkyni sem þjóðarmorð er. Ég vona af öllu mínu hjarta, virðulegi forseti, að þessi ályktun Alþingis sem sameinar alla flokka á þingi megi verða til þess að við bregðumst ekki þessum skyldum okkar.


Ræðumaður: Þórhildur Sunna Ævarsdóttir

Virðulegi forseti. Ég ætla að biðja hæstv. ráðherra um að svara spurningu minni sem sneri ekki að frumvarpinu sem hæstv. ráðherra ætlar að leggja fram heldur ástandi sem nú þegar er í gangi og er búið að vera  í gangi í mörg ár, sem er að lögreglan hlítir ekki því eftirliti sem hún á nú þegar að sæta samkvæmt lögum sem er nú þegar búið að setja, lögum sem voru sett 2016 um að ríkissaksóknari hafi eftirlit með hlerunaraðagerðum lögreglu, að ríkissaksóknari gefi lögreglu fyrirmæli um hvernig halda eigi utan um gögn tengd hlerunum og öðrum eftirlitsaðgerðum. Þessum eftirlitsskyldum hefur ríkissaksóknari ekki getað sinnt. Hún hefur sent dómsmálaráðuneytinu bréf þar sem hún hefur bent á þetta, 2017. Hún hefur gefið út opinberar skýrslur 2017, 2018, 2019, 2020 2021, þar sem hún harmar það að lögreglan undirgangist ekki það eftirlit sem henni ber lögum samkvæmt að hlíta. Hvernig eigum við að gefa lögreglunni frekari heimildir til eftirlits með borgurunum   ef hún neitar að verða við því litla eftirliti sem hún á nú þegar að sæta? Hvað ætlar hæstv. ráðherra að gera í því að lögreglan    neitar að undirgangast það litla eftirlit sem hún á að sæta    og virðir  fyrirmæli ríkissaksóknara að vettugi?

Forseti minnir á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.


Ræðumaður: Þórhildur Sunna Ævarsdóttir

Virðulegur forseti. Í tilefni þess að hæstv. dómsmálaráðherra vill reyna að ná í gegnum þingið frumvarpi um auknar eftirlitsheimildir til handa lögreglu er ekki úr vegi að fara yfir hvernig hefur gengið að sinna eftirliti með eftirlitsheimildum lögreglu hingað til. Árið 2016 var gerð breyting á lögum um meðferð sakamála sem sneri að skilyrðum, framkvæmd og eftirliti með símahlustun og skyldum úrræðum sem lögregla hefur til að fylgjast með fólki sem grunað er um afbrot. Þar er m.a. kveðið á um að ríkissaksóknari hafi eftirlit með því að gögnum sé eytt og að tilkynnt sé um aðgerðir og setji reglur um hvernig eftirlitinu verði háttað, þar sem m.a. komi fram hvernig tryggt verði að unnt sé að upplýsa hver eða hverjir hafi haft aðgang að t.d. þessum hlerunum sem oft innihalda viðkvæmar persónuupplýsingar og eru jú einkasímtöl á milli manna, og hafi aðgang að þeim upplýsingum sem aflað hefur verið með þessum aðgerðum.

Í fimmtu skýrslunni sem ríkissaksóknari, æðsti handhafi ákæruvalds á Íslandi, hefur skrifað kemur fram að lögreglan sætir alls ekki þessu eftirliti og hefur skirrst við að gera þær breytingar sem þarf á sínum tækjabúnaði til að ríkissaksóknari geti sinnt þessu eftirliti sínu. Lögreglan skráir ekki hvenær hún eyðir gögnum, lögreglan fylgist ekki með hverjir hafa aðgang að þessum gögnum og hún setur ekki inn í LÖKE-kerfið eins og ríkissaksóknari hefur gert áskilnað um. Ríkissaksóknari hefur gert ákall um það í mörg ár í röð að lögreglan fylgi lögum og geri ríkissaksóknara kleift að hafa eftirlit með hlerunaraðgerðum og öðrum eftirlitsaðgerðum lögreglunnar, án þess að lögreglan hafi með nokkru móti brugðist við. Við nánari eftirgrennslan kemur raunar í ljós að lögreglan er ekkert mikið í því að eyða gögnum þótt hún eigi að eyða þeim eða að tilkynna fólki um að það hafi verið hlerað þótt hún eigi að gera það og hún skráir þetta heldur ekki niður. Þetta er búið að viðgangast alveg frá því að þessum lögum var breytt, virðulegur forseti. Hvað ætlar hæstv. dómsmálaráðherra að gera í þessu máls?


Ræðumaður: Halldór Auðar Svansson

VísiVirðulegur forseti. Þann 17. október síðastliðinn birtist á grein eftir Ölmu Möller landlækni sem bar titilinn: Fíknivandinn – við verðum að gera meira. Í þeirri grein er fjallað um stöðu málaflokksins í landinu og hvar þarf að gefa í og bæta. Stærsta atriðið að mínu mati er að hér á Íslandi hefur engin samræmd stefna í áfengis- og vímuvörnum verið í gildi í tæp þrjú ár. Gamla stefnan var sett árið 2010 og rann út árið 2021. Það er kannski skiljanlegt að ýmislegt hafi setið á hakanum akkúrat það árið, þar með talin endurskoðun á þessari stefnu, en hér er samt ekki hægt að bíða endalaust. Síðan gamla stefnan var sett hefur líka ýmislegt breyst í málaflokknum, bæði hvað varðar viðhorf í samfélaginu og vinnuna sem er unnin á gólfinu, og til að festa þessar breytingar í sessi og ná í gegn varanlegum og víðtækum breytingum þarf stuðning við þær að ofan og skýr skilaboð í formi stefnu og svo innleiðingu breytinga í formi lagasetningar, fjármögnunar og annars sem til þarf. Hér er margt undir, fjölbreytni í meðferðarúrræðum, sérstakar áskoranir vegna ópíóíðafaraldursins og fentanýls og ekki síst skaðaminnkun þar sem hugað er að því að markmiðið er ekki alltaf endilega að útrýma allri neyslu heldur getur það líka verið að draga úr skaðanum sem neysla veldur. Þetta er járn sem réttast væri að hamra meðan það er heitt. En með hverju ári sem líður án þess að til sé formleg stefna um þennan málaflokk kólnar þetta járn með tilheyrandi skaða fyrir þá Íslendinga sem glíma við fíknivanda.


Ræðumaður: Þórhildur Sunna Ævarsdóttir

Virðulegi forseti. Í gær var mánuður liðinn frá því að átök brutust út fyrir botni Miðjarðarhafs. Það leið mánuður án þess að utanríkisráðherra fordæmdi þá skelfilegu stríðsglæpi sem við höfum orðið vitni að af hálfu Ísraelshers og án þess að sami ráðherra gerði skýra kröfu um vopnahlé strax. Það var af þeim sökum sem ég lagði fram dagskrártillögu í gær til þess að þingið gæti rætt hver stefna Íslands er í þessum málum, komist að sameiginlegri niðurstöðu og sent skýr skilaboð. Frá því að ég sendi þessa dagskrártillögu hefur orðið sú þróun að fram er komin tillaga frá utanríkismálanefnd allri sem sameinar alla flokka í skýrri tillögu, sem er auðvitað ekki 100% eins og ég hefði orðað hana sjálf, en er mikilvæg málamiðlun og sendir mikilvæg og skýr skilaboð til bæði ráðherra og alþjóðasamfélagsins um stöðuna og okkar afstöðu, verði hún samþykkt.

Ég mun því draga dagskrártillöguna mína til baka og þingsályktunartillöguna sem ég og nokkrir aðrir flutningsmenn höfum lagt fram mun ég einnig draga til baka í nafni samstöðu.  Ég þakka hv. þm. Diljá Mist Einarsdóttur fyrir frumkvæðið og ég hef vilyrði fyrir því að þetta mál verði sett á dagskrá á morgun. Þar af leiðandi fell ég frá þessari dagskrártillögu.


Ræðumaður: Gísli Rafn Ólafsson

Forseti. Það er mér sönn ánægja að vera meðflutningsmaður á þessu máli. Við getum gert svo miklu betur þegar kemur að bæði landgræðslu og skógrækt. Þar þurfum við að vinna saman. Það er svo sannarlega þannig að skógrækt er eitt af því sem hjálpar til við kolefnisbindingu. En hún gerir líka landið okkar mun fegurra og stundum líka miklu betra að búa í, vegna þess að trén hafa jú líka ákveðin áhrif á vind og veður. Ég veit það bara sjálfur úr Kjósinni. Þegar sumarbústaður afa míns og ömmu var byggður þar fyrir 50 árum síðan var dálítið vindasamt á melunum en í dag skiptir eiginlega engu máli hvernig veðrið er þegar maður kemur þangað vegna þess að trjágróðurinn sem var gróðursettur í gegnum áratugina ver hreinlega bústaðinn og allt þar í kring fyrir öllum vindi.

Það þarf svona átak og það er nú einu sinni þannig að við þurfum oft að setja okkur háleit markmið. Hér fyrir nokkrum árum síðan, nánar tiltekið 2007, var byrjað á starfi í Afríku sem var byggt á hugmyndum friðarverðlaunahafa Nóbels árið 2004, Wangari Maathai, sem lagði það til að gróðursetja 1 milljarð trjáa í Afríku og byggja þannig stóran grænan vegg sem sæist utan úr geimnum; háleit markmið en ganga ágætlega. Það var byrjað 2007 og talið er að eftir sjö ár, árið 2030, muni það markmið nást að gróðursetja milljarð trjáa í Afríku. Það væri ekkert óraunverulegt fyrir okkur að setja niður, hvað eigum við að segja, milljón tré á ári ef við settum okkur þessi markmið. Við erum tæplega 400.000 og hver og einn þyrfti að setja niður tvö og hálft tré. Það er nú ekki mikið.

Við þurfum líka að virkja samfélagið allt þegar kemur að kolefnisbindingunni og í því að takast á við loftslagsvána. Ef við getum farið og gróðursett tré og síðan eftir einhver ár eða áratugi geta börnin okkar bent og sagt: Pabbi minn gróðursetti þessi tré — eins og ég hef reyndar sagt dálítið oft við börnin mín þegar við förum í átt að Gullfossi og Geysi þar sem faðir minn var í því að gróðursetja tré í Haukadal þegar hann var ungur. Það getur verið hluti af okkar framtíð að benda börnum okkar á hvað við lögðum fram í baráttunni gegn loftslagsvánni.

Ég vona að þetta mál, sem nú er flutt í fimmta sinn, fái þá meðferð innan þingsins sem góð mál ættu að fá, sem er einfaldlega sú að hleypa því í gegnum nefndir. Það er ekki verið að óska eftir miklu. Það er bara verið að fela ráðherra í samráði við aðra ráðherra og í samstarfi við stjórnvöld, bændur, Land og skóg, atvinnulíf og almenning að miða að því að auka þátttöku. Að það þurfi að flytja þetta í fimmta sinn er skömm og við á Alþingi þurfum að breyta því. Ég hvet hv. umhverfis- og samgöngunefnd og hv. formann hennar til þess að láta þetta góða þingmannamál fara í gegn og það verði ekki skiptimynt í einhverjum þinglokasamningi. Trén eiga ekki að vera einhver skiptimynt í þinglokasamningi.


Ræðumaður: Halldór Auðar Svansson

Virðulegi forseti. Þetta verður ekki löng ræða, ég ætlaði mér að fara í andsvar en var of seinn til þess. Ég ætla bara að fylgja aðeins eftir pælingunni um hversu langt er gengið. Ég sé að í greinargerð er talað um að skoðaðar hafi verið þær leiðir gagnvart þessari miklu fjölgun sjálfvirkra og hálfsjálfvirkra vopna sem eru í eigu safnara, að beita einhvers konar takmörkunum á borð við það að heimila innflutning á þeim forsendum að vopn séu gerð óvirk eða setja einhverjar skorður við því hvað fólk má eiga en svo er farin sú leið að loka fyrir þetta alveg. Ég vildi heyra aðeins um ástæðurnar fyrir þessu. Það má t.d. sjá í umsögnum í samráðsgátt að það er töluverður hópur fólks sem stundar söfnun á vopnum og þarna myndast ákveðin menning sem tengist t.d. skotfélögum og svona sögugrúski þannig að þarna er verið að ganga frekar hart gagnvart hagsmunum fólks. Ástæðurnar eru vissulega skiljanlegar, þetta er mjög ör þróun á skömmum tíma þannig að ég skil vel þörfina og áhugann á því að ná aðeins utan um þetta en ég vildi bara aðeins impra á þessu atriði, af hverju þessi leið er farin en ekki aðrar.


Ræðumaður: Halldór Auðar Svansson

Virðulegur forseti. Ég ætla aðeins að fara yfir nýliðna atburði. Í vor skipaði mennta- og barnamálaráðherra stýrihóp um eflingu framhaldsskólanna. Þessum hópi var falið að vinna með stjórnendum átta framhaldsskóla að skýrslu um kosti og galla aukins samstarfs skólanna. Hópnum var líka ætlað að hafa samráð við fulltrúa nemenda, kennara og starfsfólks skólanna og aðra hagaðila. Tveir af þeim skólum sem voru þarna undir voru Menntaskólinn á Akureyri og Verkmenntaskólinn á Akureyri. Hópurinn skilaði stöðuskýrslu um forsendur sameiningarinnar sem féll víða í grýttan jarðveg. Þessi hörðu neikvæðu viðbrögð vekja eiginlega litla furðu af því að skýrslan var unnin án aðkomu almenns starfsfólks og nemenda skólanna sem um ræðir þrátt fyrir fögur fyrirheit um samráð og samvinnu. Áform ráðherra vöktu t.d. mikla reiði á meðal nemenda en þeir söfnuðu alls 677 undirskriftum þar sem sameiningunni var mótmælt og hátt í 40 nemendur keyrðu frá Akureyri til að geta afhent ráðherra listann.

Þar sem þessi fyrsti áfangi þessa stóra verkefnis fékk slæmar viðtökur, bæði frá nemendum og skólastjórnendum, umboðsmanni barna, bæjaryfirvöldum og fleirum, er gott að heyra frá ráðherranum að ætlunin sé að bakka aðeins. Ef raunverulegt markmið ráðherra er að efla framhaldsskólana er nefnilega nauðsynlegt að hann geri það á réttum forsendum og í samráði við alla aðila. Þar myndi líka hjálpa til að skilaboðin um forsendurnar og markmiðin væru skýr alveg frá upphafi og þeim miðlað rétt til allra hagsmunaaðila. Ef forsendurnar eru t.d. fyrst og fremst þrýstingur vegna aðhalds í fjárlögum frekar en alvöruefling skólanna er kannski betra að vera heiðarlegur með það strax í upphafi því að almennt er heiðarleiki lykilforsenda fyrir því að vinna fólk á sitt band.


Ræðumaður: Halldóra Mogensen

Forseti. Samkvæmt menntamálaráðherra eru áform um sameiningu framhaldsskóla liður í því að fylgja eftir menntastefnu stjórnvalda til 2030. Í markmiðatexta menntastefnunnar er tekið fram að skýr stefna um forgangsröðun í þágu menntunar og þekkingarsköpunar auki lífsgæði og verðmætasköpun. En nú hefur ráðherra sjálfur viðurkennt að áform um sameiningu byggist á þeim fjármagnsskorti sem blasir við málaflokknum. Ríkisstjórnin er því greinilega ekki að forgangsraða í þágu menntunar og þekkingarsköpunar og er því verulega óheiðarlegt að setja áform um sameiningu framhaldsskóla í búning þess að fylgja eftir menntastefnu og efla farsæld barna, eins og kemur fram í frétt á vef Stjórnarráðsins. Áform um sameiningu eru augljóslega ekki á forsendum farsældar barna, enda er ráðherra ekki að vinna þessar hugmyndir á faglegum forsendum og alls ekki í samráði við helstu hagaðila. Áform um sameiningu framhaldsskóla eru einhvers konar skítamix, afsakið forseti, sem er farið í vegna þess að ráðherra fær ekki nægilega mikinn pening frá fjármálaráðuneytinu til að sinna málaflokknum en ekki vegna þess að þetta sé svo frábær hugmynd fyrir börnin og framtíð menntakerfisins. Það er augljóst, ráðherra hefur sjálfur viðurkennt það.

Forseti. Við erum að horfa fram á gífurlegar samfélagsbreytingar og í stað þess að vera að sameina skóla til að spara peninga þá ættum við að vera að tala hérna um hvernig við getum stóreflt menntakerfið og fjölbreytileikann innan þess. Það er svo margt sem við þurfum að skoða upp á nýtt þegar kemur að menntakerfinu ef við setjum það í samhengi við þær gríðarlegu samfélagsbreytingar og tæknibreytingar sem eru að eiga sér stað. Við þurfum að aðlaga menntakerfið að breyttu samfélagi. Það ætti að vera fókusinn, forseti, ekki hvernig við getum farið í einhverjar skaðaminnkunaraðgerðir af því að ríkisstjórnin er ekki nægilega framsýn til að átta sig á mikilvægi þess að setja nægilegt fjármagn í menntakerfið. Það er þannig sem við tryggjum farsæld barnanna, með því að efla menntakerfið en ekki veikja það. Það er þannig sem við mætum framtíðinni.


Ræðumaður: Gísli Rafn Ólafsson

Virðulegi forseti. Myndir af látnum börnum sem grafin eru upp úr húsarústum á Gaza. Myndir af þriggja ára barni á strönd grískrar eyju eftir að það drukknaði á leið sinni frá Sýrlandi til Evrópu. Ungur albanskur drengur með bangsa í hönd sem starir út um dyragættina þegar verið er að vísa honum og foreldrum hans úr landi. Fatlaður einstaklingur sem tekinn er úr hjólastól og hent inn í lögreglubíl þegar flytja á hann úr landi. Allt eru þetta myndir sem vekja upp tilfinningar hjá öllum þeim sem þær sjá, tilfinningar eins og reiði, sorg, vonleysi og samkennd. Já, það er okkur manneskjum eðlislægt að finna til þegar brotið er á öðrum manneskjum. Við finnum til samkenndar. Samkenndin er tilfinning ólík mörgum öðrum tilfinningum því að hún er afleiðing þess að við setjum okkur í spor annarra, þeirra sem við sjáum mynd af eða heyrum frásögn frá. Við finnum sömu tilfinningar og ef þetta væri okkar barn eða okkar fjölskylda sem lægi þarna undir húsarústunum. Læknum, hjúkrunarfólki og öðrum sem horfa upp á erfiða hluti er oft sagt að þau megi ekki tengjast skjólstæðingum of persónulegum böndum því að þá gæti orðið flókið að starfa með þeim í þeim erfiðu aðstæðum sem fram undan geta verið. Á sama hátt er okkur stjórnmálamönnum sagt að hugsa ekki um einstaka mál heldur hag heildarinnar. Þetta er hins vegar kolröng nálgun. Það er akkúrat með því að tengjast einstaklingum og virkja þar með samkenndina sem við fáum drifkraftinn og skilninginn á því hvað þarf að gera, hvað þarf að bæta og hvað þarf að setja fókusinn á. Ef samkenndin væri drifkraftur stjórnmálanna þá væru engin stríð, þá væri engin fátækt því að þá værum við löngu búin að nota þær sterku tilfinningar sem samkenndin vekur innanbrjósts hjá okkur til þess að bæta þann heim sem við lifum í.


Ræðumaður: Þórhildur Sunna Ævarsdóttir

Virðulegur forseti. Í Kastljóssviðtali fyrir að því er virðist fyrir mörgum árum  síðan en er ekkert fyrir svo löngu síðan sagði hæstv. þáverandi fjármálaráðherra um niðurstöðu umboðsmanns Alþingis um að hann hafi gerst brotlegur við stjórnsýslulög að hann hafi ekki verið að brjóta lögin með opin augun. Mig langar aðeins að ræða um þetta, virðulegi forseti, vegna þess að ráðherrar geta einmitt brotið lög með því að vera með lokuð augun þegar þau ættu með réttu að vera opin. Vanræksla getur með öðrum orðum verið lögbrot. Hæstv. ráðherra hélt því fram að úrskurður eða álit umboðsmanns hefði komið honum alveg skelfilega á óvart og hann væri í sjokki yfir þessari niðurstöðu vegna þess að öll sú ráðgjöf sem hann hefði fengið fyrir útboðið fræga á sölu á hlut ríkisins í Íslandsbanka hafi gefið til kynna í fyrsta lagi að Bankasýsla ríkisins væri sjálfstæð stofnun og í öðru lagi að ráðherrann þyrfti ekki að gæta að hæfi sínu við sölu á hlutunum á nokkurn hátt. Hann hefur reyndar komið með margar skýringar á því frá því að þessi sala fór fram hvers vegna hann átti ekki að gera það. En nýjasta skýringin er sem sagt þessi, að vegna þess að Bankasýslan er sjálfstæð stofnun  þá þurfti ráðherra ekki að gæta að hæfi sínu þrátt fyrir að hann seldi formlega hlut í Íslandsbanka til m.a. föður síns.

Mér fannst  áhugaverð öll þessi lagalega ráðgjöf sem hæstv. fjármálaráðherra á að hafa fengið fyrir söluna vegna þess að í áliti umboðsmanns segir að gögn málsins beri ekki með sér að þetta hafi verið íhugað á nokkurn hátt í undirbúningi málsins. Forsætisráðherra hefur síðan líka komið og sagt að öll lagaleg ráðgjöf hafi bent til þess, Bankasýslan væri sjálfstæð stofnun og að ráðherra hafi ekki borið  ekki að gæta hæfi sínu.

Ég óskaði eftir því að fá afrit af þessari ráðgjöf sem ráðherrarnir tveir höfðu fengið. Nú hafa mér  borist svör frá forsætisráðuneytinu þar sem ég sé enga   greiningu á þessum efnisatriðum. En nú, þremur vikum síðar, hefur ekki enn borist svar frá fjármálaráðuneytinu sem nota bene hefur eina viku til að svara.   Ég hvet hæstv. ráðherra til að sýna okkur þessa ráðgjöf sem hann á að hafa fengið.


Ræðumaður: Andrés Ingi Jónsson

Frú forseti. Ég vil byrja á að þakka þessa fyrirspurn sem snertir á máli sem við ættum að vera að ræða miklu meira, hvernig við getum ekki bara lengt líftíma hluta og þannig létt álagi af umhverfinu heldur líka unnið þannig ýmis jákvæð jaðaráhrif. Þetta hefur t.d. bein áhrif á ráðstöfunartekjur einhvers hluta fólks, sem nýtir sér viðgerðarþjónustu, og eykur líka nýsköpun. Þetta eru væntanlega oft smáfyrirtæki sem eru að sinna viðgerðum sem geta þá vaxið með aukinni eftirspurn þannig að þetta er það sem menn myndu kalla „win-win-win“ hugmynd. Mig langar að vekja athygli á því, vegna þess að hæstv. ráðherra talaði um framlengda framleiðendaábyrgð í þessu samhengi, að við þurfum að skoða þetta aðeins út fyrir þann kassa. Ég held að við þurfum að skoða betur beinar endurgreiðslur í vasann á fólki frekar en einhvers staðar til þjónustuveitandans því að það skilar sér ekki alltaf í lægra verði. Mig langar í því samhengi að nefna hér drög að frumvarpi sem voru send til meðflutnings fyrir helgi, að ég held, varðandi hringrásarstyrki sem snúast einmitt um þetta og ná ekki bara til raftækja heldur líka til annarra lausamuna; fatnaður, skór, húsgögn, alls konar hlutir sem fólk getur látið gera við og þar með gert umhverfinu gott en jafnframt stutt við nýsköpun í nærumhverfinu og grætt smá aur sjálft.


Ræðumaður: Andrés Ingi Jónsson

Frú forseti. Ég verð að nýta tækifærið og stelast aðeins út fyrir efni fyrirspurnarinnar enda nýtti ráðherra nú tíma sinn aðallega í að ræða aðra hluti. Ráðherrann hefur kannski ekki alveg fylgst með umræðunni í kringum rammaáætlun af því að við sem ekki studdum þá niðurstöðu sem varð í pólitískum hrossakaupum milli stjórnarflokkanna gerðum það af málefnalegum ástæðum. Við gerðum það t.d. vegna þess að Hvammsvirkjun var haldið í nýtingarflokki en ekki færð í bið eins og hinar tvær virkjanirnar í neðri Þjórsá. Þær hefðu auðvitað allar þrjár átt að fylgjast að, bæði vegna þess að öðruvísi er ekki hægt að meta þær samhliða með eðlilegum hætti en líka vegna þess að öll rökin fyrir tilfærslunni á hinum tveimur áttu við um Hvammsvirkjun. Við vorum á móti því að Kjalölduveita færi úr vernd í bið vegna þess að fyrir því voru engin rök önnur en að Landsvirkjun hefur frá örófi alda dreymt um að rústa Þjórsárverum og fékk stuðning stjórnarþingmanna til þess. Við vorum á móti því að jökulsárnar í Skagafirði færu úr vernd í bið vegna þess að þær voru einfaldlega fullrannsakaðar, þær á að vernda.

Það stoðar lítið að tala hér um orkuskipti sem réttlætingu fyrir virkjunardraumum hæstv. ráðherra þegar það er ekkert í regluverkinu sem tryggir að eitt einasta megavatt nýtist í að losa okkur við einhvern dropa af olíu úr kerfinu okkar. Þetta fer bara allt á einhvern markað sem getur bara nýtt þetta í hvað sem er.

Svo verð ég að leiðrétta hæstv. ráðherra með það að ríkisstjórnin hafi háleit markmið vegna þess að þau eru ekkert svo háleit, 55% samdráttamarkmiðið er bara svona í meðallagi og ríkisstjórnin er fjarri því að ná því.. Hún rétt slefar upp í 29% markmiðið sem var samið um við ESB á sínum tíma.  Og 29% er talsvert lægra en 55% sem ríkisstjórnin segist ætla að ná.

En ég heyrði ekki svar við 3. lið fyrirspurnarinnar. Mig langar að biðja hæstv. ráðherra að koma inn á það hér í sínu seinna svari: Til hvaða aðgerða hyggst ríkisstjórnin grípa eða hvað hefur hún gert til að fylgja eftir þessum lið í stjórnarsáttmálanum um að ekki verði gefin út leyfi? Við erum bara að tala um hvað ráðherrann hefur sagt stofnunum sem sjá um þetta,  af því að stjórnarsáttmálar stýra ekki ríkinu. Það eru reglugerðir, það eru lög, það eru umburðarbréf, og alls konar dót sem ráðherrann hefur í höndum sér.

Forseti vill minna ræðumenn á að virða ræðutíma.


Ræðumaður: Andrés Ingi Jónsson

Frú forseti. Ég hef oft talað um það sem uppáhaldssetninguna mína í stjórnarsáttmála ríkisstjórnar Katrínar Jakobsdóttur að ekki skuli gefin út leyfi til olíuleitar á íslensku yfirráðasvæði. Þar með bundum við mörg vonir við að væri settur punktur aftan við það tímabil í stjórnmálasögunni að einhverja dreymdi um að Ísland væri að framleiða eitthvað af þessum vökva sem veldur loftslagsbreytingum, að við gætum bara sagt skilið við það tímabil í okkar sögu. Eitthvað beið með að við sæjum á spilin hjá ríkisstjórninni en þó gerðist það að hæstv. ráðherra lagði fram frumvarp þessa efnis fyrir tveimur löggjafarþingum, sem kom reyndar það seint fram að ekki náðist að mæla fyrir því. En síðasta vetur áttum við hæstv. ráðherra orðastað, að ég tel nokkrum sinnum, þar sem ég spurði hvenær við fengjum að sjá þetta frumvarp aftur vegna þess að við hlökkuðum nokkur dálítið til að sjá það og geta afgreitt það hér í þingsal. Seinna, seinna, sagði ráðherrann og reyndar kom fram í svari við fyrirspurn rétt undir lok síðasta vetrar að mál þessa efnis myndi koma fram í haust. Svo kom haustið og hvergi sést þetta frumvarp lengur á þingmálaskrá ríkisstjórnarinnar.

Þess vegna er ég hér kominn til að spyrja hæstv. ráðherra hvers vegna frumvarpið sé ekki lengur sett á þingmálaskrá, hvort við eigum að skilja það sem svo að ríkisstjórnin ætli þá ekki að fylgja þessari setningu í samstarfsyfirlýsingunni eftir með lagasetningu. Og ef það er málið, til hvaða aðgerða eigi þá að grípa til að framfylgja þessari stefnumörkun í samstarfsyfirlýsingunni, hvað hafi verið gert og hvað standi til að gera. Því það skiptir máli að ekki bara tala um þetta heldur líka að fylgja því eftir með aðgerðum og skýrustu aðgerðirnar sem stjórnvöld og löggjafinn geta gripið til eru löggjöf. Það að setja lög sem gerðu það skýrt að Ísland myndi ekki leita að olíu í framtíðinni væri ekki bara gott merki heldur er í raun það eina sem hægt er að gera. Nú síðast í október kom frá Alþjóðaorkumálastofnuninni sviðsmyndagreining sem sýndi að eina leiðin til að halda mannkyni innan 1,5°C marka Parísarsáttmálans væri ef það yrðu engin ný jarðefnavinnsluverkefni sett af stað, ekki einn einasti nýi olíu- eða gasborpallur,  ekki ein einasta nýja kolanáma. Ef við ætlum að ná  sameiginlegu markmiði mannkyns þá megum við ekki gera meira af þeirri vitleysu.


Ræðumaður: Andrés Ingi Jónsson

Forseti. Ég þakka svarið. Þegar ráðherra talar um að við þurfum að skipuleggja okkur betur þá fæ ég smákvíðahnút í magann vegna þess að þetta er að gerast þessa dagana. Það að skipuleggja okkur betur hljómar alltaf eins og eitthvert langtímaverkefni sem skilar ávöxtum eftir jafnvel nokkur ár. Staðan er nefnilega sú að norska Stórþingið er að ræða þessi mál þessa dagana. Það var nefndarfundur í orkunefnd Stórþingsins í síðustu eða þarsíðustu viku, að mig minnir, þar sem er farið yfir þessar tillögur ríkisstjórnarinnar og ég veit bara ekki hvort við höfum tíma til að hreyfa andmælum einhvern tímann seinna. Ég velti því upp hvort ráðherrann ætti kannski að hnippa í sendiráð Íslands í Ósló og athuga hvort þau geti viðað að sér einhverjum gögnum og jafnvel athugað hvernig sé hægt að beita sér í þessu máli. Ekkert erindi hefur borist íslenskum stjórnvöldum ef ég skil hæstv. ráðherra rétt. Ég held að það sé engin tilviljun. Ef maður skoðar kortið af áhrifasvæðinu í umhverfismatsskýrslunni sem fylgdi þessu inn í Stórþingið þá virðast norsk stjórnvöld vera búin að tálga mjög vandlega utan um það sem gæti mögulega snert íslenska hagsmuni þannig að það svæði á Drekasvæðinu, þar sem Ísland og Noregur gerðu gagnkvæman samning um að deila ábata af olíuauðlindum og öðrum auðlindum á og undir landgrunninu á sínum tíma, er bara tekið út þannig að það er ekki verið að skoða Noregsmegin þann hluta Drekasvæðisins vegna þess að ég held að norsk stjórnvöld vilji ekkert endilega að ráðherra sé að pota í þetta. Og þess þá heldur held ég að hann ætti að gera það vegna þess að sú starfsemi sem hér um ræðir, að ná þessum manganklumpum af hafsbotni er meira en að segja það. Þetta eru svona hnefastórir hnullungar sem eru ryksugaðir af hafsbotninum með þvílíku róti, á búsvæði á hafsbotni, með þvílíkum hávaða sem berst mörg hundruð kílómetra og truflar alls konar lífríki, með þvílíkri mengun. Það verður ekkert skyggni þarna neðan sjávar. Ég held að hér sé fullt tilefni fyrir íslensk stjórnvöld að beita sér gagnvart þeim norsku.


Ræðumaður: Andrés Ingi Jónsson

Forseti. Ég held að hæstv. ráðherra geti tekið undir með mér um það að þegar peningaöflin fá hugmyndir þá skortir þau sjaldan hugmyndaauðgina eða framkvæmdagleðina og skeyta þá jafnan ekki um t.d. hagsmuni náttúrunnar eins og vera ber. Þannig er núna um þessar mundir gríðarleg ásókn í jarðefni sem áður var ekki sótt jafn mikið í vegna þess að frekar en að takast á við undirliggjandi vanda í hagkerfi og samfélagi til að ná árangri í loftslagsmálum þá finnst hagsmunaöflunum auðveldara að skipta einfaldlega um mótor, henda út bensínmótor og setja rafmótor inn í óbreytt kerfi að öðru leyti. Þetta þýðir að ýmsir góðmálmar eins og nikkel og kóbalt og ýmislegt annað sem notað er í rafhlöður og rafmótora verður mjög eftirsótt. Þessi ásókn er farin að leita á nýjar lendur, á hafsbotn. Þannig hefur stórt alþjóðlegt námafyrirtæki beitt sér í gegnum lítil Kyrrahafsríki til að virkja leyfisveitingaferli innan Alþjóðahafbotnsstofnunarinnar varðandi leit utan lögsögu ríkja. En ég ætla ekki að spyrja hæstv. ráðherra út í það ferli enda heyrir það til annarra ráðherra. Mig langar að spyrja hæstv. ráðherra hins vegar um þær hugmyndir nágranna okkar í Noregi sem hafa ákveðið að ríða á vaðið í þessu meðan alþjóðakerfið er enn ekki búið að koma sér saman um regluverk utan lögsögu ríkja. Nú ætlar Noregur að vera fyrsta landið til að veita leyfi innan síns yfirráðasvæðis á landgrunninu sem teygir sig sunnan við Svalbarða, í kringum Jan Mayen og alveg niður undir íslenska landgrunnið hér norður við Ægisdjúp. Spurningin er eiginlega bara: Líst ráðherra eitthvað á þetta? Það er svona í grunninn spurningin. Er þetta ekki eitthvað sem væri líklegt til að hafa veruleg neikvæð áhrif á beina íslenska hagsmuni, lífríkið í kringum eyjuna okkar? Þetta er sama vistkerfið, íslenskur og norskur sjór, þetta eru sömu fiskar að synda í sama vatni. Og ef ráðherranum líst ekki á þetta, hefur ráðuneytið eitthvað hnippt í kollegana austan hafs og reynt að tala um fyrir þeim?


Ræðumaður: Gísli Rafn Ólafsson

Frú forseti. Ég þakka hæstv. ráðherra fyrir svörin. Já, það hafa sennilega fáir talað fallega um byggðakvótann, ég held að það sé mjög rétt hjá hæstv. ráðherra. Þess skal einnig getið að á vorþingi var samþykkt skýrslubeiðni til Ríkisendurskoðunar sem vonandi kemur bráðum frá þeim. Þeir hafa reyndar verið mjög uppteknir við ýmislegt annað sem ríkisstjórnin hefur verið að gera, en það verður áhugavert að sjá hvað kemur út úr því. Það kemur ekki á óvart að SFS hafi lagt til að þetta yrði bara ekki notað lengur. Þeir lögðu líka til að leggja niður allar strandveiðar vegna þess að það væri miklu hagkvæmara að vera með einn bát sem myndi bara veiða það allt saman.

En mig langaði að heyra kannski í seinna svari hæstv. ráðherra hvernig hún telur að hægt sé að tryggja það að sú aðferð að leigja út kvótann, innviðaleið ef ég man rétt, þýði ekki einfaldlega að kvótinn verði bara leigður út til þessa 50 stóru aðila sem þegar eiga 50% af kvótanum og kvótinn endi þá bara eins og SFS vill, í einhverju einu skipi að veiða allt sem annars hefði verið veitt annars staðar og þá kannski bara losa þá við strandveiðarnar í leiðinni, ég veit það ekki.


Ræðumaður: Gísli Rafn Ólafsson

Frú forseti. Byggðakvóta er ætlað að leiðrétta hlut þeirra byggða sem hafa orðið fyrir hvað mestum skakkaföllum vegna áhrifa kvótakerfisins og samþjöppunar veiðiheimilda. Nú sýna nýleg gögn sem komu sem svar við fyrirspurn minni til matvælaráðherra að um 50 aðilar eiga um 50% kvótans. Við höfum einnig séð að fjölmörg sveitarfélög hafa á undanförnum árum og áratugum, síðan kvótakerfinu var komið á, tapað kvóta og þá oft vinnslu og störfum. Þessi sveitarfélög eiga mjög erfitt með að byggja sig upp aftur og því miður er það þannig að brothættum byggðum er að fjölga en ekki fækka eins og hefði átt að vera. Þess vegna hef ég lagt fram eftirfarandi fyrirspurn: Telur ráðherra að almenn ánægja ríki með það fyrirkomulag sem er á úthlutun byggðakvóta, sérstaklega í ljósi þess að 69 kærur voru lagðar fram vegna almenna byggðakvótans og níu vegna sértæka byggðakvótans á tíu ára tímabili? Ef svo er ekki, hvernig hyggst ráðherra bæta fyrirkomulag úthlutunar byggðakvóta?


Ræðumaður: Gísli Rafn Ólafsson

Virðulegi forseti. Mig langar að byrja á því að þakka málshefjanda fyrir að taka hér umræðu um þetta mikilvæga mál. Mig langar líka að þakka hæstv. utanríkisráðherra fyrir svör hans. Mig langar að leggja fram tvær spurningar sem ég veit ekki hvort hæstv. ráðherra nær að svara. Fyrri spurningin er hvort ráðherra hyggist eyrnamerkja fjármagn sérstaklega til hinsegin samtaka í Úganda eða Austur-Afríku til að taka á þessu bakslagi. Seinni spurningin er hvort ráðherra hyggist ræða innan ríkisstjórnarinnar um leiðir til að taka á móti hinsegin flóttafólki frá Úganda, en við megum búast við því að fleira og fleira fólk muni flýja land. Við tókum á móti hinsegin fólki frá Afríku fyrir nokkrum árum síðan með mjög góðum árangri. Væri ekki góður tími til að gera slíkt hið sama núna?


Ræðumaður: Andrés Ingi Jónsson

Frú forseti. Ég þakka hæstv. ráðherra svörin. Af því að hann nefndi þær yfirlýsingar sem komu frá NATO-ríkjunum sem mættu á fyrsta aðildarríkjafund samnings Sameinuðu þjóðanna um bann við kjarnavopnum þá get ég staðfest að allt sem hann sagði er satt og rétt. Ég var í salnum og heyrði þessar bandalagsþjóðir Íslands mæta á staðinn; voru með smá skeifu, voru í smá fýlu, en voru alla vega mætt til þess að vinna samninginn áfram, eiga í samtalinu sem er svo mikilvægt, sérstaklega í ljósi þess að það er yfirlýst stefna Atlantshafsbandalagsins, eins og Íslands, að stefna í áttina að heimi án kjarnavopna. Aðgerðirnar í þá áttina eru hins vegar ekki sjáanlegar. Og vegna þess að hæstv. ráðherra nefndi að nú væri búið að fækka kjarnavopnum um einhverja geigvænlega tölu frá hápunkti kalda stríðsins þá er það náttúrlega rétt. En það breytir því ekki að sú fækkun sem hefur átt sér stað á allra síðustu árum snýst einvörðungu um gamalt drasl frá kalda stríðinu, snýst um sprengjur sem ríkin munar ekkert um að farga.

Hins vegar þegar horft er á þann hluta vopnabúrsins sem er til reiðu, er nothæft og uppfyllir kröfur sem her 21. aldarinnar gerir til vopna, þá eru þær tölur að aukast. Þær jukust 2019 hjá Bandaríkjunum en lækkuðu síðan 2020 og 2021 hjá Bandaríkjunum. Bretland boðaði töluverða aukningu á þessum hluta. Hér er allt að stefna mögulega í ranga átt. Þess vegna skiptir svo miklu máli að Ísland mæti. Helst myndi ég vilja gera eins og hv. þm. Steinunn Þóra Árnadóttir hefur lagt til, eins og þriðjungur þingheims hefur lýst því yfir að við viljum, að Ísland gerðist einfaldlega aðili að kjarnavopnabannssamningnum. En ríkisstjórnin er ekki til í það þannig að ég sætti mig við það næstbesta, að fulltrúar okkar mæti í salinn og eigi í uppbyggilegu samtali,  alveg eins og Noregur, alveg eins og Svíþjóð og Finnland, alveg eins og Belgía og Holland gerðu síðast. Öll þessi ríki sem eru geópólitískt í sömu stöðu og Ísland þessa dagana,  þau hafa dug í að mæta, með smá skeifu, í smá fýlu, en mæta þó og þoka þannig umræðunni bæði NATO megin og hjá bannsamningnum í rétta átt.


Ræðumaður: Andrés Ingi Jónsson

Frú forseti. Hvernig lýsir maður kjarnavopnum? Ég held að við gætum alla vega kallað þau pandóruöskju, uppfinningu sem fólk sá strax frá fyrsta degi að væri svo hrikaleg að það þyrfti að koma loki á hana aftur. Frá því að sprengjurnar sprungu ofan við Hírósíma og Nagasaki hefur sameiginlegt markmið mestalls mannkyns verið að hemja þessa tækni, þessa hræðilegu tækni sem þjónar þeim tilgangi einum að drepa sem flest líf.

Það náðist saman um samning þess efnis sem tók gildi 1970, NPT-samninginn svokallaða, samning um að hefta útbreiðslu kjarnavopna, sem því miður gekk ekki alveg nógu langt. Eins og nafnið gefur til kynna snýst það um að það fái ekki fleiri ríki þetta gereyðingarverkfæri   í hendurnar, en að þau sem hafi þau fyrir geti, ef þau sýna mátulega ábyrgð, haldið áfram á þessum vopnum.

Þetta dugar ekki lengur. Þetta  hefur sennilega aldrei dugað en hefur farið að sýna sig á síðustu misserum að þeim ríkjum er ekki öllum treystandi fyrir þessum vopnum sem þau hafa. Það sést  einna skýrast í tilviki Pútíns Rússlandsforseta sem strax í kringum það að hann hóf innrás í Úkraínu fyrir einu og hálfu ári fór að guma af því að hann gæti nú farið að nota kjarnavopn í tengslum við þá innrás en bara lítil, bara svona sirka á stærð við það sem var notað yfir Hírósíma og Nagasaki. Þessi óábyrga hótunartaktík Rússlandsforseta ætti að vera okkur öllum umhugsunarefni. Í síðustu viku gekk Rússland skrefinu lengra og afturkallaði staðfestingu á sáttmálanum um algjört bann við tilraunum með kjarnavopn.

Við erum komin á hættulega tíma og þá þurfa friðelskandi þjóðir og fólk sem ann lífinu frekar en dauðanum í grunninn að taka höndum saman og spyrna á móti þessari þróun. Eitt af því sem hægt er að gera er að taka þátt í samtalinu sem á sér stað á vettvangi samnings Sameinuðu þjóðanna um bann við kjarnavopnum. Ég hef fengið það frá forvera hæstv. ráðherra að Ísland ætli ekki að taka þátt sem fullgildur aðili að þeim samningi. Gott og vel, látum það liggja á milli hluta. NATO-aðildin  bindur ríkisstjórnina í báða skó með það, látum það kyrrt liggja. Það er hins vegar hægt að mæta og taka þátt. Það er hægt að sýna lit. Það er hægt að vera í salnum, eins og t.d. ríkisstjórnir Noregs og Þýskalands hafa boðað að þær muni gera á næsta fundi aðildarríkjanna. Það væri, forseti, í takt við orð Íslands á vettvangi Sameinuðu þjóðanna. Í fyrstu nefnd allsherjarþingsins  greiddi Ísland t.d. atkvæði á föstudaginn var    —  það hefur nú fallið í skuggann af öðrum atkvæðagreiðslum sem voru þann sama dag —  með tillögu Kasakstans og Kíribatís um stuðning við fórnarlömb og bætur vegna umhverfistjóns    af hálfu vopna og vopna tilrauna.    Slíkt réttlæti er kjarninn í nýja samningnum sem Ísland ætti að taka þátt í að móta áfram.


Ræðumaður: Gísli Rafn Ólafsson

Virðulegi forseti. Það er ekki fordæming að kalla eftir mannúðarhléi. Fordæming felur í sér skýra afstöðu frá ríkisstjórninni opinberlega á alþjóðavettvangi, ekki í gegnum viðtöl eða Facebook-statusa þar sem þarf að lesa milli línanna hver afstaða ríkisstjórnarinnar er. Íslensk stjórnvöld hafa nú þegar opinberlega fordæmt árásir Hamas-samtakanna, og árásir Ísraelshers á almenna palestínska borgara og takmarkanir á nauðsynjum fela í sér ólögmætar ofsóknir sem ber að fordæma opinberlega. Við í Pírötum erum búin að leggja fram þingsályktunartillögu sem bæði þingmenn Samfylkingar og Vinstri grænna taka undir og við hvetjum þingmenn allra flokka, þ.m.t. auðvitað hæstv. utanríkisráðherra, til að styðja tillögu þessa og þar með fordæma opinberlega aðgerðir Ísraelshers í Palestínu.


Ræðumaður: Gísli Rafn Ólafsson

Virðulegi forseti. Hæstv. utanríkisráðherra sagði í viðtali við Ríkisútvarpið fyrir helgi, með leyfi forseta:

„Við getum ekki staðið með Ísraelsmönnum í þeirra rétti til að halda uppi sjálfsvörnum þegar þeir ganga of langt og það sem íslensk stjórnvöld hafa sagt beint við Ísraelsmenn og á alþjóðavettvangi er það að allar vísbendingar um það að menn gangi of langt séu brot á lögum, allar slíkar vísbendingar eigi að rannsaka og þær verði að hafa afleiðingar.“

Ísraelsher hefur staðfest að hann hafi gert loftárásir á sjúkrabíl á Gaza þar sem fjöldi manns lét lífið og tugir slösuðust. Ísraelsher staðfesti einnig fyrr í vikunni að þeir hafi gert loftárásir á flóttamannabúðir í Gaza tvo daga í röð en talið er að um 200 manns hafi látið lífið við árásirnar. Stöðugar loftárásir Ísraelshers gera það að verkum að ekki er hægt að leita að fólki sem er fast í rústunum. Á þeim fjórum vikum sem hafa liðið frá árásum Hamas-samtakanna á óbreytta borgara Ísraels, þar sem 1.400 voru myrt og 200 tekin í gíslingu, er talið að um 10.000 Palestínumenn hafa látið lífið og af þeim að minnsta kosti 3.500 börn.

Mannréttindasérfræðingar Sameinuðu þjóðanna hafa lýst yfir þungum áhyggjum af því að þjóðarmorð Palestínumanna sé yfirvofandi og lýsa því afdráttarlaust yfir að árásin á Jabalia-flóttamannabúðirnar hafi verið stríðsglæpur. Allsherjarþing Sameinuðu þjóðanna samþykkti að kalla eftir mannúðarhléi svo að hægt verði að koma neyðaraðstoð til Gaza. Utanríkisráðherra Bandaríkjanna fundaði um helgina með forsætisráðherra Ísraels um vopnahlé til skamms tíma til að hægt verði að koma mat vatni, eldsneyti og lyfjum til nauðstaddra Palestínumanna. Forsætisráðherra Ísraels segir það hins vegar ekki koma til greina.

Finnst hæstv. ráðherra þessi upptalning innihalda nægar vísbendingar um að Ísraelsmenn hafi nú þegar gengið of langt, eða hvaða fleiri stríðsglæpi þarf Ísraelsher að fremja til að ráðherra hætti að hamra á rétti Ísraels til að verja sig og fari þess í stað að fordæma stríðsglæpi Ísraelshers og taka undir ákall allra mannúðarsinnaðra þjóða um vopnahlé strax?


Ræðumaður: Andrés Ingi Jónsson

Frú forseti. Ég vil byrja á að þakka hv. þingmanni fyrir að koma með þetta frumvarp til þingsins vegna þess að þó að ég sé ósammála því sem er lagt til í þessu frumvarpi þá finnst mér mikilvægt að við ræðum þann ramma sem er slegið utan um listsköpun í landinu. Þetta frumvarp, þó ekki annað, verður þá tilefni til umræðu um þessa umgjörð. Ég er nefnilega hjartanlega sammála því sem kom fram í flutningsræðu hv. þm. Vilhjálms Árnasonar, það er tími kominn til að finna nýjar leiðir. Það er fátt sem við getum betur kallað barn síns tíma en akkúrat heiðurslaun listamanna. Þau stafa frá þeim tíma þegar rekstur ríkisins var í mikilli mýflugumynd miðað við það sem er í dag. Þótt fyrstu lögin um heiðurslaun séu frá árinu 1967 þá er sú framkvæmd að ráðstafa launum til fólks í gegnum fjárlög eitthvað sem stafar frá árdögum starfsemi í þessu húsi. Þá voru skólastjórar, ekkjur embættismanna og listamenn sett inn sem sérstök lína í fjárlög á hverju einasta ári. Þannig var rekstur ríkisins. Þetta var svo lítið umleikis miðað við það sem er í dag að það var hægt að tiltaka einstaklingana sem nutu launa frá ríkinu í fjárlögum. Síðan þróast samfélagið náttúrlega. Heiðurslaunin hafa ekki þróast mjög mikið. Þau eru samt eitthvað sem við þurfum að halda í. Það er kjarni þarna sem við þurfum að verja og megum endilega þróa áfram.

Þegar við fjöllum um starfsaðstæður listafólks hér á þingi þá ruglum við oft saman þessum tveimur kerfum utan um stuðning til listafólks sem mig langar aðeins að nefna, annars vegar heiðurslaunum, sem er bein launagreiðsla til 25 einstaklinga á ári sem við gætum kallað nokkurs konar borgaralaun til útvalins hóps listafólks og svo erum við hins vegar með starfslaun listamanna, sem er nokkurs konar nýsköpunarstyrkur og allt of lítill pottur miðað við þá ásókn og þá hugmyndaauðgi sem sækir í þá sjóði. En málið er að hvort tveggja, bæði þessi grunnframfærsla til lítils hóps og nýsköpunarstyrkir til fólks sem er að þróa áfram nýjar hugmyndir á listasviðinu, er eitthvað sem við getum fjárfest miklu meira í, samfélaginu til bóta.

Mig langar að rifja upp hugmynd sem var send til þingsins þegar lög um heiðurslaun voru endurskoðuð fyrir áratug vegna þess að mér þykir hún dálítið góð. Heiðurslaunin eru nefnilega ekki bara laun. Þetta snýst ekki bara um framfærslu, sem betur fer, forseti, því þau eru svo lág að ég reikna ekki með að nokkur þiggjandi heiðurslauna geti framfært sig á þeim. Þau snúast umfram allt um einhverja viðurkenningu, að við sem Alþingi sýnum fólki virðingu og heiður og gerum það með einhverjum áþreifanlegum hætti. En mér finnst dálítið leiðinlegt að eina verkfærið sem við eigum til þess sé að rétta fólki pening. Listafólk hefur svo miklu meira fram að færa en að geta bara tekið við vöndli af þúsundköllum frá ríkinu þegar okkur finnst þau hafa staðið sig vel og eiga skilið einhverja viðurkenningu starfa sinna. Þess vegna hef ég alltaf verið mjög hrifinn af þeirri hugmynd sem kom frá bandalagi íslenskra listamanna hér á 140. þingi þegar lögin voru endurskoðuð, sem snerist um að líta á hópinn sem nýtur heiðurslauna sem auðlind í sjálfu sér, sem hóp fólks sem auk þess að vera besta listafólk þjóðarinnar sé eðli máls samkvæmt kannski komið af léttasta skeiði, það er ekki að sinna föstum störfum jafn mikið og áður og hefur kannski bæði reynsluna og ráðrúmið til að ausa af reynslubrunni sínum í þágu okkar hinna.

Bandalag íslenskra listamanna lagði árið 2012 til að hópurinn yrði víkkaður út en samhliða því yrði eðli hans endurhugsað, að samhliða því að fjölga handhöfum heiðurslauna yrðu þeir handhafar þátttakendur í því sem bandalagið kallar akademíu, sem bandalagið nefnir nokkurs konar útvörð menningarinnar — ansi háfleygt en stundum má það. Þetta væri hópur sem kæmi saman mánaðarlega og ræddi saman um listina, menninguna og þjóðina og hefði frumkvæði að fyrirlestrum, efndi til málþinga og stæði hugsanlega fyrir viðurkenningum og verðlaunum sjálfur, vegna þess að fólkið sem á erindi inn á lista handhafa heiðurslauna listamanna er fólk sem hefur svo miklu meira til samfélagsins að gefa en bara það að vera á þeim lista.

Ég held að það væri ágætt fyrir hv. allsherjar- og menntamálanefnd þegar hún tekur þetta frumvarp hv. þm. Vilhjálms Árnasonar til athugunar að skoða hvort það megi ekki bara fara í þveröfuga átt við það sem þingmaðurinn leggur til, að í stað þess að leggja niður lög um heiðurslaun listamanna þá verði þau efld og það verði sett smá djús í þau, að það væri gerður einhver vettvangur til þess að okkar fremstu listamenn geti haldið áfram á efri árum að gefa til samfélagsins til að hjálpa okkur að þróa listir og menningu í landinu. Ég held að það færi vel á því að nefndin myndi skoða þetta, myndi jafnvel gera úr því eitthvert frumkvæðismál og horfa til þess að þegar lögunum var breytt árið 2012 var það með frumvarpi sem nefndin lagði fram. Þetta er nefnilega verkefni Alþingis. Við þurfum ekki að bíða eftir einhverjum ráðherra til að fá hugmyndir að úrbótum og breytingum á þessu. Hér er það Alþingi sem þarf að ákveða hvernig við viljum búa umgjörðina um þennan hóp.


Ræðumaður: Arndís Anna Kristínardóttir Gunnarsdóttir

Forseti. Ég vil þakka hv. þm. Ingu Sæland fyrir að brydda upp á þessari mikilvægu umræðu. Umræðan er þörf og hún er brýn, enda með öllu ótækt að einstaklingar sem hafa byggt upp þetta land búi við þær aðstæður sem lýst var í upphafsræðu hv. þingmanns. Ég vil byrja á að taka undir með hv. þm. Bjarkeyju Olsen Gunnarsdóttur sem minntist á það að þjónusta við eldra fólk þurfi að þróast í takt við fólksfjölgun og í takti við bættar lífslíkur. Hér hafa nokkrir þingmenn meiri hlutans talaði um mikilvægi samþættingar þjónustu og að ólík ráðuneyti tali saman og verð ég að lýsa yfir áhyggjum mínum hvað það varðar. Það hefur kannski verið helsta vandamál þessarar ríkisstjórnar hversu mikil gjá virðist vera á milli ráðuneyta þrátt fyrir fögur loforð, fögur fyrirheit við endurnýjun heita þessarar ríkisstjórnar. Ég vona bara að í þessum málaflokki, og það skiptir kannski ekki síst máli í málaflokki sem þessum, að þetta samstarf eigi sér raunverulega stað. Ég vona að hæstv. ríkisstjórn verði þeirrar gæfu aðnjótandi að láta það ekki bitna frekar á almennum borgurum, í þessu tilfelli þeim einstaklingum sem hafa byggt upp þetta land með þátttöku sinni í samfélaginu og með ævistarfi sínu og samfélagsþátttöku, að ósættið innan ríkisstjórnarinnar bitni ekki frekar á þeim. Ég vil líka taka undir með hv. þm. Diljá Mist Einarsdóttur sem ljáði máls á rétti fólks til að halda til áframhaldandi þátttöku í samfélaginu og á vinnumarkaði sjái fólk möguleika á því og telji það sér fært og hafi frelsi og sveigjanleika til þess án þess að það komi niður á grundvallarlífsskilyrðum þeirra. Þá er ég runnin út á tíma en ég vil þakka málshefjanda aftur fyrir þessa mikilvægu umræðu og hvet ríkisstjórnina til góðra verka.


Ræðumaður: Björn Leví Gunnarsson

Forseti. Það er dálítill skortur á sameiginlegum skilningi í þessum málaflokki. Ef við horfum á lífeyriskerfið eins og það er núna þá held ég að það sé svona almennur skilningur að það kerfi eigi í rauninni að duga fyrir framfærslu þegar fólk hefur yfir alla ævina greitt í lífeyrissjóð, að lífeyrisréttindin séu með þá framfærslu sem ríkið þarf þá almennt séð ekki að koma að. Það var áður þannig hins vegar að það var bara framfærsla ríkisins í gegnum tryggingar sem dekkaði þann hluta. Svo þegar lífeyrissjóðakerfinu var komið á átti þetta að vera einhvern veginn til jafns og til viðbótar við framfærslu almannatrygginga en hefur síðan þróast yfir í það að vera að koma alveg í staðinn. En það virðist vera mismunandi skilningur á því enn þá hvort kerfið sem var áður um að almannatryggingar væru í rauninni grunnurinn og allt sem kæmi í gegnum lífeyrissjóðakerfið væri ofan á það, og þar af leiðandi ekki með allar þessar skerðingar sem eru núna — það að það sé þessi mismunandi skilningur í gangi er dálítið vandamál. Við þurfum að leysa nákvæmlega þessar forsendur því að annars náum við aldrei að búa til kerfi sem virkar fyrir fólk, af því að við erum alltaf að rífast um það hvort ríkið eigi að koma með grunninn og lífeyrissjóðir ofan á eða hvort lífeyrissjóðakerfið, sem er verið að reyna að búa til, muni dekka framfærslu fólks þegar á efri ár kemur. Mér finnst vanta að við bara klárum þá umræðu og það sé skýrt hvernig kerfið á að virka því að það gerir það ekki núna og það er vandamál.


Ræðumaður: Arndís Anna Kristínardóttir Gunnarsdóttir

Forseti. Í 45. gr. barnalaga segir, með leyfi forseta:

,,Sýslumaður getur leitað liðsinnis lögreglu við gerðina og er lögreglu skylt að verða við slíkum fyrirmælum sýslumanns. Lögreglumenn skulu vera óeinkennisklæddir við gerðina. Framkvæmd aðfarar skal hagað þannig að sem minnst álag verði fyrir barn …“

Þarna voru komnir þrír til fjórir lögreglubílar, tvö mótorhjól, allir lögreglumenn í fullum skrúða með sírenum og ljósum og öllu tilheyrandi; götum lokað og annað, eins og þarna væri um sekasta fíkniefnabarón Íslands að ræða.

Ég endurtek spurningu mína til hæstv. ráðherra: Hvað hyggst ráðherra gera til að koma skikki á þessi mál? Þá vil ég bæta við í ljósi þess að málin virðast vera að fara þennan veg þrátt fyrir aðkomu dómara: Telur hæstv. ráðherra þörf á lagabreytingum til að koma í veg fyrir að þetta endurtaki sig í ljósi þess einnig að þarna eru skýr ákvæði barnalaga, stjórnsýslulaga og barnasáttmála Sameinuðu þjóðanna þverbrotin? Hver ber ábyrgð á þessu?


Ræðumaður: Arndís Anna Kristínardóttir Gunnarsdóttir

Forseti. Í gær horfðu þrír ungir drengir, tíu og tólf ára, upp á móður sína handtekna, lögreglubíla og mótorhjól mæta með sírenur og fjölda lögreglumanna í fullum klæðum til þess að fjarlægja þá af heimili sínu, færa þá úr landi og í hendur föður síns, að hans kröfu en gegn þeirra vilja. Hætt var við aðgerðina þar sem drengirnir neituðu að fara. Hætt var við aðgerðina vegna þess að börnin vildu ekki fara. En var þetta í fyrsta skipti sem börnin voru spurð? Aldeilis ekki. Lögmaður móðurinnar hefur ítrekað bent á matsgerð dómkvadds sálfræðings þar sem fram kemur eindreginn vilji drengjanna til að vera á Íslandi hjá móður sinni.

Í 45. gr. barnalaga kemur fram að ef sá sem barn dvelst hjá neitar að afhenda það réttum forsjármanni geti héraðsdómari, að kröfu viðkomandi, ákveðið að lögheimili eða forsjá verði komið á með aðfarargerð. Ber dómara að gæta ákvæða 43. gr. laganna en þar segir, með leyfi forseta:

„Gefa skal barni kost á að tjá sig um mál og taka skal tillit til skoðana barnsins í samræmi við aldur þess og þroska.“

Þann grundvallarrétt allra barna er einnig kveðið á um í barnasáttmála Sameinuðu þjóðanna. Þá skal framkvæmd aðfarar hagað þannig að sem minnst álag verði fyrir barn og lögreglumenn skulu ekki einkennisklæddir. Ætli það hafi verið talið minnka álagið á börnin að handtaka móður þeirra? Því spyr ég hæstv. dómsmálaráðherra: Telur hún nýleg dæmi um ofbeldisfullar aðfarargerðir í þessum málum, þar sem foreldrar barna eru handtekin fyrir framan þau, aðgerðir sem farið er í gegn vilja barnanna sem um ræðir og í trássi við lágmarksreglur um meðalhóf og aðrar reglur sem um þessi mál gilda, bera þess merki að stjórnvöld ráði við meðferð þessara heimilda? Hvað hyggst hæstv. ráðherra gera til að þessu linni, til að tryggja að grundvallarreglum um réttindi barna til að tjá sig um málefni er þau varða sé fylgt, að skoðanir þeirra séu virtar í samræmi við aldur og þroska og að hagsmunir barna séu hafðir að leiðarljósi?


Ræðumaður: Björn Leví Gunnarsson

Forseti. Ég þakka hæstv. ráðherra fyrir þessi svör. Þetta eru alveg rétt og heiðarleg svör hjá ráðherra og gott að heyra þennan tón. Það eru hins vegar þó nokkur undirliggjandi atriði sem stjórnvöld hafa ekki náð tökum á. Það er húsnæðisvandinn, sem er landlægur vandi og einstaka sveitarfélög geta ekki borið ábyrgð á. Það er hinn svokallaði fráflæðisvandi í heilbrigðiskerfinu, sem er undirliggjandi þrýstingur en líka útgjaldavandi eins og það hefur verið kallað. Seðlabankastjóri segir að fjárlögin séu hlutlaus gagnvart þessu og ég er sammála því. Þetta eru ekki verðbólguhvetjandi fjárlög í stóra samhenginu. Það eru kannski einhverjar örfáar kommur á prósentum hér og þar, t.d. varðandi krónutölugjöld, en almennt séð eru þau ekki verðbólguhvetjandi. Það eru þarna atriði undir sem skipta máli, laun vissulega að hluta til, en við erum í meðaltalsverðbólgu upp á um 0,4% á mánuði þegar verðbólgumarkmið er 0,2%. Hvar er þessi undirliggjandi vandi upp á 0,2% sem er alltaf að spóla aukalega upp á sig? Það eru ekki bara launin. Hvar annars staðar er hann?


Ræðumaður: Björn Leví Gunnarsson

Forseti. Hér erum við að glíma við ríkisreikning fyrir árið 2022. Það var einmitt á því ári sem verðbólgan sprakk í andlitið á okkur, nánar tiltekið í febrúar á því ári. Á þremur, fjórum eða fimm mánuðum eftir það kom ársverðbólga í andlitið á okkur — einn, tveir og bingó. Síðan þá hefur hún verið sjóðandi undir niðri allan þann tíma. Hún hefur einnig verið mjög há á þessu ári. Það voru mjög háir verðbólgumánuðir í upphafi þessa árs líka. Á meðan þessi atburðarás hefur verið í gangi, síðan í upphafi ársins 2022, hefur ríkisstjórnin aftur og aftur sagst vera að berjast við verðbólguna. Aðgerðapakkar voru kynntir í júní árið 2022 en ekkert hefur gerst síðan. Núna segir ráðherra að það hilli undir hraða lækkun verðbólgu á næstu mánuðum. Ég get alveg tekið undir það ef — og bara ef — verðbólga þróast í raun eftir meðalverðbólgu þessarar aldar, sem er svona 0,4% verðbólguhækkun á mánuði eða svo. Ef við fáum meðalverðbólgu fram á mitt næsta ár eða svo endum við einhvers staðar í 4,5% verðbólgu. Það væri frábært. Það er hins vegar ekkert sem segir okkur það að fyrri aðgerðir ríkisstjórnarinnar eða núverandi fjárlagafrumvarp séu einhvers konar orsakavaldur í þeirri þróun. Seðlabankastjóri segir meira að segja að fjárlagafrumvarpið sé hlutlaust. Ég myndi vilja biðja stjórnvöld og ráðherra um að koma heiðarlega fram og segja einfaldlega: Breytingar á verðbólgu eru ekki eitthvað sem ríkisstjórnin skiptir sér af.  Það er einfaldlega markaðurinn, efnahagsaðstæður, ytri innflutningur o.s.frv. sem veldur þessu og við bara bíðum og vonum og sjáum hvernig það verður.


Ræðumaður: Björn Leví Gunnarsson

Forseti. Feðraveldið, eða, með leyfi forseta, eins og var sagt í gær úr munni ansi margra: Fokk feðraveldið. Þetta er pínulítið flókið hugtak, þetta er pólitískt hugtak, feðraveldið. Það hefur svo sem ákveðna orðabókarskilgreiningu og allt þar fram eftir götunum sem fólk túlkar á einn veg og annan. Sumir oftúlka, sumir vantúlka en þegar manneskja lýsir tilfinningum sínum á þennan hátt, fokk feðraveldið, þá lýsir það ákveðinni meiningu, meiningu sem er stundum erfitt að skilja þegar maður hlustar á þau orð. Þegar ég reyni að skilja þessi orð þá get ég t.d. borið það saman við störf þingsins, fyrst við erum nú einu sinni í liðnum störf þingsins. Hér á þingi búum við við ákveðið skipulag á þingstörfunum sem gerir alls ekki ráð fyrir fjölskyldulífi, bara alls ekki, gerir í rauninni ráð fyrir því að það sé einhver heimavinnandi og hérna geti þingmenn verið fram eftir kvöldum alla daga og sinnt þingstörfum, sem er ekki hægt í nútímasamfélagi. Samt er fyrirkomulagið þannig. Þetta er ákveðin arfleifð þess að hérna voru einfaldlega bara þingmenn sem voru með heimavinnandi aðstoð í rauninni til að sinna öllum öðrum störfum heimilisins. Það er ekki þannig í dag, langt því frá, þannig að þó að kannski ekki allir karlmenn og ekki allir feður o.s.frv. — að sjálfsögðu, það er enginn að reyna að segja neitt svoleiðis, þá búum við samt enn þá við þetta skipulag. Þetta er arfleifð þess fyrirkomulags sem við þurfum einhvern veginn að þola af því að þannig hefur það alltaf verið og það er þegar allt kemur til alls feðraveldið. Þannig að út frá þeim forsendum þá geri ég þau orð að mínum: Fokk feðraveldið.


Ræðumaður: Arndís Anna Kristínardóttir Gunnarsdóttir

Forseti. Í þingsköpum Alþingis segir um meðferð þingmála að þegar máli hefur verið vísað til nefndar taki hún ákvörðun um málsmeðferð og feli jafnframt einum nefndarmanni að vera framsögumaður málsins. Er formanni m.a. skylt að taka mál á dagskrá fundar samkvæmt ósk framsögumanns.

Það eru 63 þingmenn á þessu þingi, þeir eiga allir rétt á því að leggja fram þingmál og öll þingmál sem lögð eru fram á Alþingi eiga að fá þinglega meðferð; að fyrir þeim sé mælt, þau tekin fyrir í nefnd, kallað sé eftir umsögnum hagsmunaaðila og sérfræðinga og að mál séu afgreidd úr nefnd með nefndaráliti þannig að greiða megi um þau atkvæði hér í þingsal. Þannig vinnur meiri hlutinn hér á þingi hins vegar ekki. Hann vinnur í þágu ríkisstjórnarinnar, sama hvað, og verst jafnvel því að þurfa að taka afstöðu til nokkurra mála sem ekki koma frá henni.

Það er óvirðing við starfsfólk Alþingis, umsagnaraðila, þingið sjálft og lýðræðið að framlögð mál fái ekki þinglega meðferð. Þingmannamál sem mælt hefur verið fyrir daga nær undantekningarlaust uppi í nefnd, fáist þau á annað borð flutt, og nær engin ná aftur í þingsal.

Þessi vinnubrögð hafa sannarlega tíðkast hér um árabil í krafti alræðis meiri hlutans hér á þingi. Frá því að þessi ríkisstjórn endurnýjaði samband sitt á óljósum forsendum hefur minni hluta þings, og í raun þingmönnum öllum, hins vegar verið sýnd æ meiri óvirðing, enda virðist þetta samstarf ekki snúast um neitt annað en að hafa vald og sýna það. Meiri hluti þingmanna Alþingis lætur þetta yfir sig ganga. Er það Alþingi sem ræður sinni vinnu eða er það ríkisstjórnin? Ef meiri hlutinn hér á þingi ætlar þegjandi og hljóðalaust að standa með öllu því sem ríkisstjórnin leggur til, til hvers erum við þá með þjóðkjörið þing? Væri þá ekki réttara einfaldlega að kjósa þessa 12 manna ríkisstjórn og leyfa okkur hinum að fara heim?

Til að bíta höfuðið af skömminni í þessum vinnubrögðum, að neita að taka til umfjöllunar nema sérvalin mál sem lögð eru fram af hálfu þingmanna, þá kemur ekkert frá ríkisstjórninni til þingsins. Hvort það er vegna þess að engin mál  koma frá ríkisstjórninni til þingflokkanna sem hana styðja eða hvort málin stoppa þar  vegna ósættis veit ég ekki. Sennilega sitt lítið af hvoru.

Forseti. Á Íslandi ríkir viðvarandi stjórnarkreppa og ekki einu sinni þá fáum við að ræða þau mál sem skipta okkur þingmenn máli. Ætlum við að sitja undir þessu endalaust, kæru þingmenn?


Ræðumaður: Gísli Rafn Ólafsson

Virðulegi forseti. Í gær flutti Urður Bartels ótrúlega öfluga ræðu á Arnarhól til að minna okkur öll á hinar alvarlegu hliðar kynferðislegs ofbeldis. 40% kvenna og kvára á Íslandi hafi orðið fyrir kynferðislegu ofbeldi. Þetta hlutfall er enn hærra hjá þeim sem eru af erlendum uppruna eða eru fötluð. Sjöttu hverri stelpu eða stálpi í 10. bekk hefur verið nauðgað. Er þetta jafnrétti? Er þetta réttlæti?

Ef tölur um kynferðisbrot sem tilkynnt eru til Stígamóta eru skoðaðar og þær bornar saman við fjölda atvika sem tilkynnt eru til lögreglu þá kemur í ljós að aðeins 10% ákveða að leggja fram kæru því að tiltrú þeirra á réttarkerfið er brotin. Það er kannski ekkert skrýtið að tiltrúin sé ekki til staðar því að einungis ein af hverjum fimm tilkynningum til lögreglu leiðir til þess að ákæra er gefin út, mjög oft einu til tveimur árum eftir að þolandi tilkynnti brotið. Kærur falla mjög oft niður vegna þess að rannsókn lögreglu tekur of langan tíma. Ef þolanda er byrlað og síðan brotið á viðkomandi þá dregur það úr líkum á að ákæra sé gefin út af því að þolandi man ekki eftir öllu. Er þetta jafnrétti? Er þetta réttlæti?

Ef þolandinn er svo heppinn að gerandi er dæmdur fyrir brotið þá hefur þeim gerendum sem  hljóta skilorðsbundinn dóm að öllu eða stærstu leyti fjölgað til muna, sér í lagi vegna langs málsmeðferðartíma. Allt hefur þetta þau áhrif að konur og kvár hætta tilkynna kynferðisbrot svo að þau þurfi ekki að upplifa brotið aftur og aftur ár eftir ár, allt til einskis. Er það jafnrétti? Er það réttlæti? Nei.


Ræðumaður: Arndís Anna Kristínardóttir Gunnarsdóttir

Forseti. Ég mæli hér fyrir tillögu til þingsályktunar um fullgildingu og lögfestingu samningsviðauka nr. 16 við samninginn um verndun mannréttinda og mannfrelsis frá 4. nóvember 1950, einnig þekktan sem mannréttindasáttmála Evrópu. Ég ætla að byrja á að lýsa þessu aðeins á mannamáli. Þessi viðauki er viðauki við það sem við öll þekkjum sem mannréttindasáttmála Evrópu og ég held að flestum sé hann kunnugur. Það er sá alþjóðasamningur sem við höfum gert sem er einna gagnlegastur og virkastur við vernd mannréttinda í okkar réttarkerfi. Þessi viðauki, nr. 16, gengur út á það að dómstólar í aðildarríkjunum geti beint fyrirspurnum til Mannréttindadómstólsins á meðan mál er til meðferðar hjá dómstólum hér á landi. Með þessu getur dómstóll á Íslandi fengið leiðbeinandi álit frá Mannréttindadómstólnum en tilgangurinn með viðaukanum er að fækka þeim málum sem þurfa að fara alla leið til Mannréttindadómstólsins. Þá er tilgangurinn einnig að samræma lagaframkvæmd og dómaframkvæmd í aðildarríkjunum við mannréttindasáttmálann og dóma Mannréttindadómstólsins. Það yrði þá þannig að í stað þess að dómstólar ljúki máli hér á landi og fólk leiti síðan til Mannréttindadómstóls Evrópu í kjölfarið, ef það telur á sér brotið, þá er hægt að óska eftir áliti Mannréttindadómstólsins meðan á meðferð dómsmáls stendur á Íslandi. Þingsályktunartillagan er svohljóðandi, með leyfi forseta:

„Alþingi ályktar að fela ríkisstjórninni fyrir Íslands hönd að undirrita og fullgilda samningsviðauka nr. 16 við samninginn um verndun mannréttinda og mannfrelsis frá 4. nóvember 1950 (mannréttindasáttmála Evrópu). Fullgilding samningsviðaukans skuli fara fram eigi síðar en við árslok 2024. Ríkisstjórnin skuli að því búnu stefna að því að efnisákvæði viðaukans verði lögfest svo fljótt sem verða má.“

Líkt og kemur fram í greinargerð með tillögunni, sem er mjög stutt, enda er þetta mjög einfalt mál, gengur tillagan einfaldlega út á það að við gerumst aðilar að þessum samningsviðauka sem myndi heimila íslenskum dómstólum að leita til Mannréttindadómstóls Evrópu þegar upp koma grundvallarspurningar um mannréttindi við meðferð dómsmála hjá íslenskum dómstólum. Ég hef lagt þessa tillögu fram tvisvar áður, á 152. og 153. löggjafarþingi, en þá náði hún því miður ekki fram að ganga og er endurflutt nú í óbreyttri mynd.

Samningsviðauki nr. 16 gekk í gildi 1. ágúst 2018, við fullgildingu tíu aðildarríkja á samningsviðaukanum. Það var sem sagt skilyrði fyrir því að þessi viðauki yrði virkur að tíu aðildarríki myndu fullgilda hann. Þessi ríki sem frá upphafi fullgiltu samningsviðaukann eru Albanía, Armenía, Eistland, Finnland, Frakkland, Georgía, Litháen, San Marínó, Slóvenía og Úkraína en síðan þá hafa eftirfarandi lönd einnig fullgilt samningsviðaukann: Andorra, Aserbaídsjan, Belgía, Bosnía-Hersegóvína, Grikkland, Holland, Lúxemborg, Moldóva, Rúmenía, Slóvakía og Svartfjallaland.

Líkt og ég sagði hér áðan heimilar þessi samningsviðauki æðstu dómstólum hvers aðildarríkis að óska eftir ráðgefandi áliti frá Mannréttindadómstól Evrópu þegar álitaefni kunna að rísa varðandi túlkun eða beitingu þeirra réttinda sem tryggð eru með mannréttindasáttmálanum, eða tilheyrandi samningsviðaukum, þeir eru nokkrir, vitanlega. Yfirdeild Mannréttindadómstóls Evrópu lætur uppi slíkt ráðgefandi álit sem þá inniber röksemdafærslu dómstólsins en er ekki bindandi fyrir íslenska dómstóla.

Beiðni um ráðgefandi álit þarf að varða mál sem liggur fyrir viðkomandi landsdómstól. Það er ekki þannig að dómstólar geti beint tilfallandi spurningum til Mannréttindadómstólsins heldur þurfa þær að varða fyrirliggjandi mál og Mannréttindadómstóll Evrópu hefur sjálfdæmi um það hvort hann veitir þetta ráðgefandi álit. Helsta skilyrði fyrir því er að fyrirspurnin varði grundvallarspurningu um réttindi samkvæmt sáttmálanum og að grundvallarspurningunni þurfi að svara til að leysa úr því máli sem fyrir hendi er. Að sögn Guido Raimondi, sem var forseti Mannréttindadómstóls Evrópu árin 2015–2019, styrkir þessi samningsviðauki samtalið á milli Mannréttindadómstóls Evrópu og æðstu dómstóla aðildarríkjanna. Hann er þannig undirstöðuatriði í sögu mannréttindasáttmála Evrópu og meiri háttar þróun í verndun mannréttinda í Evrópu, og viljum við ekki vera þátttakendur í því? Það held ég nú. Fjögur lönd í viðbót hafa einnig undirritað samningsviðaukann, til viðbótar við þau sem ég nefndi hér áðan en eiga eftir að fullgilda hann. Það eru Ítalía, Norður-Makedónía, Noregur og Tyrkland.

Ég hef ekki trú á öðru en að allir þingmenn séu sammála um að það væri til bóta í okkar réttarkerfi að tryggja annars vegar með öllum mögulegum leiðum — þessi leið er skjót og góð og greið — að dómar íslenskra dómstóla séu í samræmi við mannréttindasáttmála Evrópu og dómaframkvæmd Mannréttindadómstólsins, en skilvirknin er einnig fyrir einstaklinga sem þurfa þá ekki að hlíta því að fá dóm á Íslandi sem þeir telja að brjóti gegn réttindum þeirra og síðan að líta til Mannréttindadómstóls Evrópu um sérstakan dóm frá honum sem tekur oft mörg ár.

Það má síðan ætla að líkur séu á því að tilfellum þar sem Ísland yrði fundið brotlegt fyrir Mannréttindadómstól Evrópu með tilheyrandi kostnaði og tjóni fyrir einstaklinga myndi fækka. Þetta væri því mjög til bóta fyrir íslensk stjórnvöld og ætti ekki að hafa í för með sér neinn kostnað eða neitt slíkt fyrir Ísland en væri bylting í vernd mannréttinda hér á landi. Ég hvet því alla þingmenn til að aðstoða mig við að koma þessu máli hér í gegn.


Ræðumaður: Björn Leví Gunnarsson

Forseti. Ja, mér finnst vera nærtækara að berjast fyrir því að það sé farið eftir lögunum eins og þau eru í dag sem þýðir þá frítekjumark upp á 2,4 milljónir á ári fyrir lífeyrissjóðsgreiðslur og atvinnutekjur að vísu saman. Það er alla vega mín skoðun á því hvernig væri hægt að ná betur markmiðum þessa frumvarps því að við vitum hvernig þingmannafrumvörp fara hérna í gegnum þingið, á ekkert rosalega málefnalegan hátt. Það er bara eins og það gengur.

Spurningin sem hv. þingmaður svaraði var gríðarlega viðamikil, ef við getum orðað það þannig, engin smáræðis breyting á í rauninni fyrirkomulaginu eins og það er. Deilan núna snýst í rauninni um það hvort það varð eðlisbreyting á lífeyrissjóðakerfinu á ákveðnum tíma eða ekki, því að upprunalega var það sett þannig að það voru tryggingar, almannatryggingar, það var enginn lífeyrissjóður. Svo var settur lífeyrissjóður sem væri alltaf bara þá til viðbótar í rauninni við almannatryggingarnar. En svo er gerð breyting í rauninni þar sem almannatryggingarnar — deilan snýst um þetta, hvort breytingin sem var gerð síðar væri á þann hátt að almannatryggingarnar myndu fasast út og lífeyrissjóðir myndu koma algjörlega í staðinn fyrir almannatryggingakerfið. Ef lífeyrissjóðakerfið á að koma alveg í staðinn fyrir tryggingakerfið þá erum við í þeim fasa núna að brúa bilið á milli þeirra sem hafa ekki tekið þátt í lífeyrissjóðakerfinu alveg frá því að þeir hófu störf. Í rauninni er tryggingakerfið að fylla upp í það sem viðkomandi hefði verið með sem lífeyri úr lífeyrissjóðakerfinu ef hann hefði greitt í það frá upphafi. En deilan snýst um hvort það eru enn þá fyrstu skilyrðin um að lífeyrisgreiðslur væru til viðbótar við almannatryggingar eða ekki og ég held að við þurfum að leiða það aðeins í jörð hvort svo sé. Ég held að svo sé ekki.


Ræðumaður: Björn Leví Gunnarsson

Forseti. Þetta frumvarp er að bæta við einum tekjuflokki í viðbót. Eins og er erum við með þetta almenna, 300.000 kr., sem gildir í rauninni fyrir allar tekjur, nema svo er sérstakur flokkur fyrir atvinnutekjur. Tæknilega séð myndu atvinnutekjurnar fara yfir á hið almenna ef þær væru það miklar og engar aðrar tekjur líka þannig að þá værum við komin upp í 2,7 milljónir þegar allt kemur til alls. En þarna er verið að brjóta þetta upp, sem sagt í rauninni í atvinnutekjur annars vegar, sem eru þá 2,4 millj. kr., alla vega í tilviki ellilífeyrisþega, lífeyristekjur upp á 1,2 millj. kr., og síðan aðrar tekjur sem væru fjármagnstekjur eða eitthvað því um líkt upp á 300.000 kr. Ég velti fyrir mér af hverju þarf að búa til sérstakan flokk fyrir þetta, af hverju ekki að hækka bara eða bara hafa það eins og lagatextinn er núna, viðurkenna að lífeyrissjóðsgreiðslur séu atvinnutekjur eins og þær eru samkvæmt lögum um tekjuskatt? Þetta er svona útfærsluatriði sem maður klórar sér í hausnum yfir um hvað sé skilvirkast.

Ég er ekki sammála því að það eigi að skattleggja lífeyrissjóðsgreiðslur sem fjármagnstekjur af því að það er í rauninni tekið fyrir skatt. Þetta eru seinkaðar launagreiðslur þegar allt kemur til alls, þannig að það er alveg eðlilegt að þetta sé bara — almennt séð er ég bara ósammála því að það eigi að vera fjármagnstekjuskattur yfirleitt, það á bara að stroka hann út. Ef fólk fær pening í vasann þá er það bara tekjuskattskerfið eins og það leggur sig, ekki að vera að búa til í rauninni þessa holu fyrir þá sem hafa aðstöðu til þess að borga í rauninni lægri skatt, þannig að nei, svarið er nei.


Ræðumaður: Björn Leví Gunnarsson

Forseti. Já, ég styð góð málefni líka hvar sem ég get. En ég tel mig ráða því hvernig ég geri það, hvort ég geri það sem meðflutningsmaður, sem mér finnst vera stórt skref, eða hvort ég styð það í ræðu eða í atkvæðagreiðslu. Ef hv. þingmanni finnst það skrýtið að enginn annar skuli vera með á þessu máli þá er alveg fullt af málefnalegum ástæðum fyrir því. Það er ekkert rosalega erfitt að ímynda sér einhverjar, hversu réttar sem þær eru, t.d. bara það að hér hrúguðust inn, ég veit ekki hversu margar meðflutningsbeiðnir í upphafi þings þegar allir eru mjög uppteknir við að sinna sínum eigin málum og koma fram með þau og tíminn til að fara yfir hundrað meðflutningsbeiðnir frá einum öðrum flokki er bara ekki til staðar í sólarhringnum. Það er ein ástæða fyrir því að fólk er ekki meðflutningsmenn á málum Flokks fólksins, það er ein einföld útskýring. Jú, jú, það er hægt að gera einhverjar kröfur um að fólk sinni starfi sínu einhvern veginn betur eða eitthvað svoleiðis og finni sér tíma til þess, en í alvörunni, Flokkur fólksins er með einhver tíu mál hérna sem eru bara um breytingar á lögum um almannatryggingar, bara þeim lögum. Ég velti fyrir mér hvort þau gætu ekki verið eitt mál. Myndi það ekki spara eitthvað, bara í tíma þingsins í vinnslu við að vinna eitt mál um breytingar á lögum um almannatryggingar í staðinn fyrir tíu mismunandi mál sem koma tíu sinnum hingað inn, fara tíu sinnum í umsagnarferli o.s.frv.? Það er ákveðin skilvirkni að gera það. Eða er þetta bara gert til að segja: Við lögðum fram ógeðslega mörg mál? Maður fær þá tilfinningu alla vega þegar það er verið að auglýsa það hversu duglegur Flokkur fólksins er, sem ég tek alveg hjartanlega undir. Mér finnst alveg frábært hvað Flokks fólksins er duglegur  en fólk vinnur á mismunandi hátt. Já, þetta er flókið kerfi og hv. þingmaður vill taka kerfið í heild sinni og strauja það út og gera nýtt. En samt eru þessar mörgu pínulitlar breytingar. Það eru plástrar sem þarf kannski að huga að akkúrat eins og staðan er núna meðan það er ekki hægt að skipta út öllu kerfinu, en það væri, held ég, hjálplegt að koma þessu inn í eitt mál til að ná ákveðnu samhengi.


Ræðumaður: Björn Leví Gunnarsson

Forseti. Þetta er einfaldlega rangur úrskurður. Það er einfaldlega þannig. Ég átta mig fullkomlega á því að lögin um almannatryggingar eins og þau áttu að vera eru eins og framkvæmdin er núna. En það er galli í lögunum. það vantar einfaldlega þessa heimild til að undanþiggja lífeyrissjóðsgreiðslur frá því að vera atvinnutekjur. Staðan er þannig. Við fengum fjármálaráðuneytið á sameiginlegan fund undirnefnda velferðarnefndar og fjárlaganefndar á síðasta þingi þar sem var verið að reyna að grafast aðeins fyrir um þetta og svörin sem við fengum frá fjármálaráðuneytinu þegar einfaldlega var spurt: Hvar er undanþágan? — þau fengust ekki. Það var ekki hægt að finna hana. Ég er búinn að reyna að ýta aðeins á eftir velferðarnefnd núna að halda áfram þessu máli. En það gengur allt á snigilshraða hérna. En þetta er staðan eins og hún er núna. Þessir úrskurðir eru rangir, það er einfaldlega þannig, alla vega þangað til að það tekst að sýna það skýrum stöfum að undanþágan sé til staðar. Það ætti að vera auðvelt ef hún er þar en það hefur ekki verið gert enn þá þannig að ég dreg þá ályktun að hún sé ekki þar fyrst það hefur ekki verið möguleiki á að sýna fram á hana. Það er mjög einfalt. Svo segir hv. þingmaður að þetta nægi ekki til að styðja ekki málið. Aftur: Það er hægt að styðja málið á fjölmargan hátt. Það er hægt að vera meðflutningsmaður, það er hægt að vera með ræðu og það er sérstaklega hægt í atkvæðagreiðslu og þar skiptir það máli. Þar setur maður orð á borð og sýnir það í verki. Ég geri athugasemd og þar sem ég er ekki meðflutningsmaður þá er það túlkað þannig að ég sé ekki sammála málinu. Það er það sem Flokkur fólksins hefur sagt. Það er það sem ég kvarta undan. Vinsamlegast hættið því.


Ræðumaður: Björn Leví Gunnarsson

Forseti. Já, þetta er ágætismál svo langt sem það nær. Það er smá galli á því þannig að ég er ekki alveg til í að kvitta undir að það geti gengið áfram óbreytt. Það eru tvær ástæður fyrir því að ég er ekki meðflutningsmaður á þessu máli. Í fyrsta lagi er það stefna Pírata almennt séð að vera með allt skatta- og skerðingarlaust í rauninni, þ.e. grunnframfærslu, og þetta er ekki alveg útfærsla sem við myndum vilja alla jafna þótt það sé í áttina. En allt í lagi. Hitt sem mér finnst alvarlegra er að alla vega eins og er þá eru tvenns konar  frítekjumörk fyrir ellilífeyrisþega. Það er annas vegar 300.000 kr. frítekjumark sem gildir fyrir allt og svo er 2,4 millj. kr. frítekjumark fyrir atvinnutekjur. Vandinn er að hérna er í rauninni verið að búa til nýtt sérstakt frítekjumark vegna lífeyristekna sem nemur 1,2 milljónum á ári, sem væri gott og blessað ef lögin eins og þau eru núna væru ekki gölluð. Staðan er sú að lífeyristekjur eru atvinnutekjur samkvæmt lögum um tekjuskatt. Síðan eru lög um almannatryggingar sem bæta við og þær eru með undanþágu frá ýmsum atriðum í lögum um tekjuskatt þar sem er sagt að með tilliti til laga um almannatryggingar þá teljist lífeyristekjur o.s.frv. ekki sem tekjur samkvæmt lögum um almannatryggingar og falli þannig ekki undir frítekjumarkið vegna atvinnutekna sem er 2,4 milljónir á ári. Þetta á við um örorkulífeyrisþega en undanþágan frá því að telja lífeyrissjóðsgreiðslur sem atvinnutekjur er ekki til staðar vegna ellilífeyrisþega. Þannig að í tilviki ellilífeyrisþega, eins og lögin eru í dag, erum við með frítekjumark fyrir lífeyrissjóðsgreiðslur sem atvinnutekjur upp á 2,4 milljónir en að setja þetta inn myndi lækka það úr 2,4 milljónum í 1,2 milljónir miðað við núverandi útfærslu, lögin eins og þau eru núna.

Vandinn er að Tryggingastofnun fer ekki eftir lögunum eins og þau eru skrifuð, hún fer eftir lögunum eins og þau áttu að vera skrifuð. Það voru hins vegar gerð mistök árið 2016 og líka þegar lögin voru uppfærð bara á síðasta þingi og þá ákváðu örorkulífeyrisþegar að vera ekki með í kerfisbreytingunni sem var gerð og þurfti rétt undir lok þingsins, Panama-þingsins, að skipta þessum undanþágum í tvennt, annars vegar undanþágur fyrir örorkulífeyrisþega, sem voru þá með fleiri greiðslur og þurftu að vera með aðeins flóknari útfærslu á því, og síðan fyrir ellilífeyrisþega. Það einfaldlega gleymdist að setja undanþáguna fyrir lífeyrissjóðsgreiðslur í skilgreininguna hjá ellilífeyrisþegum. En Tryggingastofnun hagar sér enn þá eins og sú undanþága sé til staðar — sem hún er ekki. Það er búið að fara með þetta mál í gegnum Tryggingastofnun, ráðuneytið, úrskurðarnefnd velferðarmála og umboðsmann Alþingis meira að segja líka, sem er mjög áhugavert því að umboðsmaður Alþingis komst að þeirri niðurstöðu að samkvæmt greinargerð frumvarpsins væri það skýrt að lífeyrissjóðsgreiðslur ættu ekki að teljast sem atvinnutekjur í skilningi almannatryggingalaganna. Og ég tek alveg undir það, það er þannig í greinargerðinni. En lögin sjálf, lagatextinn sjálfur er það sem gildir og þar vantar undanþáguna. Þannig að það að breyta þessu og bæta þessu við myndi í raun og veru lækka þær tekjur sem fólk getur fengið skerðingarlaust, nema náttúrlega að hitt yrði lagað á sama tíma. En það er ekki hluti af þessu frumvarpi.

Þannig að eins gott og fínt og þetta væri í kerfinu eins og það á að virka samkvæmt ætlun löggjafans en virkar ekki samkvæmt lagatextanum sjálfum — ja, þá erum við bara í þeirri stöðu sem sem við erum.




Ræðumaður: Björn Leví Gunnarsson

Forseti. Nei, ég er ekki að leggja það til. Það er tvímælalaust vel þess virði að vera meðflutningsmaður á ýmsum málum. En þegar fólk segist ekki ætla að vera meðflutningsmaður þýðir það ekki að fólk sé ósammála málinu. Það virkar ekki þannig. Það er ekki hægt að draga þá ályktun. Það er ályktun sem Flokkur fólksins hefur dregið í ýmsum málum hér undanfarið og það er ekki boðlegt. Ég er sammála þessu máli almennt séð en það er pínu gallað. Ég ætla að fara yfir það í ræðu á eftir.


Ræðumaður: Björn Leví Gunnarsson

Forseti. Mig langar að biðla til þingflokksformanns Flokks fólksins, og formanns Flokks fólksins líka, að hætta þeirri tilætlunarsemi að fólk eigi alltaf að vera meðflutningsmenn á málum Flokks fólksins, og að hætta því að gera öðrum upp þá skoðun að það sé yfirlýsing um að fólk sé ekki sammála málunum ef það er ekki með á málum Flokks fólksins. Þetta er orðið mjög þreytandi og hefur gerst mjög oft undanfarið. Það væri kurteisi að hætta þessu. Það segir ekkert til um það hvort fólk er sammála málum hvort það er meðflutningsmenn eða ekki. Það kemur fram í atkvæðagreiðslu þegar greidd eru atkvæði um málið. Ég myndi biðla til þingflokksformanns Flokks fólksins að koma þessu til skila. Það eru fjölmargar ástæður fyrir því að ég er ekki með á þessu máli og ætla að fara yfir þær í ræðu á eftir. Þannig að bara — takk, vinsamlegast.


Ræðumaður: Björn Leví Gunnarsson

Forseti. Hæstv. fjármálaráðherra segir að ábyrg fjármálastefna skipti máli en við erum komin hingað einmitt út af því að það skortir ábyrga fjármálastefnu. Við erum að glíma við þennan vanda í söluferli Íslandsbanka út af vanrækslu. Það er ekkert ábyrgt við það. Hvernig er hægt að fá betra verð fyrir banka sem er í rauninni í rannsókn vegna ákveðins misferlis? Ég myndi segja að það væri mjög erfitt að reyna að selja banka sem er í þannig stöðu. Orð hæstv. ráðherra um að það verði í rauninni að selja bara til að menn þurfi ekki að taka lán bendir til ákveðins rekstrarvanda en ekki ábyrgrar fjármálastjórnar.

Ég þakka ráðherra fyrir að lofa að gera sitt besta og vanda til verka en traust er þar grundvallaratriði. Það þarf að leita og afla trausts áður en farið er í frekari sölu. Það er ekki er hægt að afla trausts á meðan eða eftir á miðað við þá stöðu sem við erum komin í út af fyrra klúðri.


Ræðumaður: Björn Leví Gunnarsson

Forseti. Ég vil byrja á að bjóða nýjan fjármálaráðherra velkominn og þakka ráðherra fyrir að bregðast við beiðnum um að koma í fyrirspurnatíma. Staða efnahagsmála er slæm, stýrivextir í hæstu hæðum og ekki von á því að ársverðbólga komist á viðráðanlegar slóðir fyrr en í fyrsta lagi um mitt næsta ár. Ný hagspá Landsbankans býst við 5,3% verðbólgu á næsta ári og ekki er búist við að ná verðbólgumarkmiðum Seðlabankans á næstu árum, sem ég tel reyndar bjartsýna spá en sjáum hvernig það fer.

Forseti. Í þessu efnahagsástandi vill Sjálfstæðisflokkurinn selja banka og augljósa spurningin sem þarf að staldra við er: Af hverju? Það er einnig mjög auðvelt að spyrja hvort það sé hentugur tími til að selja banka núna. Á bara að selja banka til þess að selja banka, bara af því að það væri gott upp á hugmyndafræði Sjálfstæðisflokksins? Værum við að fá gott verð á næsta ári fyrir hlut ríkisins í Íslandsbanka? Er staðan kannski bara þannig að það þarf að selja banka til að stoppa í eitthvert rekstrargat ríkisins? Það væri frekar ömurlegt, þar sem það er bara hægt að selja banka einu sinni. Hver svo sem svörin eru við þessum spurningum — og það er gríðarlega mikilvægt að fá vel ígrunduð svör við þeim, betri svör en Bankasýslan gat gefið um fyrra söluferli bankans — verðum við að spyrja okkur enn stærri spurninga: Hefur ríkisstjórnin umboð til að selja banka á þessu kjörtímabili? Hefur Sjálfstæðisflokkurinn, ef ekki ríkisstjórnin öll, ekki glatað trausti almennings til að selja banka? Því að sama hvað verður reynt, verður hægt að þvo þennan vantraustsblett af söluferlinu sem formaður Sjálfstæðisflokksins bjó til? Sama hversu miklu gagnsæi og jafnræði verður lofað, því að því var lofað síðast líka, af hverju ætti fólk að trúa að næst verði þetta í lagi?


Ræðumaður: Björn Leví Gunnarsson

Forseti. Ég veit ekki af hverju hv. þingmaður las það endilega út úr orðum mínum. Ég sagði að ég væri alveg til í að skoða samverkandi kerfi í þessum lögum því að það þarf að gæta hagsmuna allra þarna og síðast en ekki síst þeirra sem hafa í rauninni minnst völd. Það er þegar allt kemur til alls stefna Pírata, að passa upp á að þeir sem eru valdaminni í öllum aðstæðum séu valdefldir gagnvart þeim sem eru valdameiri. Í þessum aðstæðum eru það yfirleitt atvinnurekendurnir sem eru með peninginn sem eru valdameiri þannig að þar tryggjum við ákveðinn rétt þeirra sem eru valdaminni til að geta náð fram sínu réttlæti þegar allt kemur til alls. Hvort þetta frumvarp nái því er ég ekki alveg viss um. Þó að ég skilji kannski markmiðið með því þá held ég að útfærslan sé tvímælalaust ekki hárnákvæm um að svo muni verða raunin. Ég skal alveg taka undir það, ég sé hvert markmiðið er, hver viljinn er, en ég held að þetta frumvarp muni ekki ná því markmiði af ýmsum ástæðum sem ég rakti hérna áðan, t.d. það hvernig það að standa fyrir utan getur grafið undan þessum samtakamætti sem býr til samstöðu þeirra valdaminni gagnvart þeim valdameiri. Það að hægt sé að velja á milli stéttarfélaga getur einmitt gefið þeim sem eru valdameiri tæki til þess að hafa áhrif á það hvernig þessi samtakamáttur virkar. Þannig að ég skil markmiðið en ég sé ekki að þetta frumvarp nái því og þó að það standi félagafrelsi í titlinum  þá þýðir það ekkert endilega að það sé frelsi. Ég held að það sé frekar öfugt, að það sé í rauninni verið að valdefla frekar atvinnurekendur með þessu heldur en hina.


Ræðumaður: Björn Leví Gunnarsson

Forseti. Ég fékk þá samlíkingu í hausinn þegar ég var að hlusta á hv. þingmann lýsa þessu frumvarpi að mikið væri nú gott að hafa ríkisstjórnarfrelsi. Segjum sem svo að ég hefði kosið Vinstri græna en þau fara síðan í stjórn með Sjálfstæðisflokknum og ég sé bara ósammála því og vilji ekkert þessa ríkisstjórn og ætla bara að segja mig frá því oki í rauninni sem sú ríkisstjórn setur á mig og ég vilji færa atkvæði mitt eitthvert annað. Smá samlíking í því einhvern veginn, þó að viðkomandi kjósandi sé ekki sammála forystunni hefur hann samt ekkert úrræði annað en að hlíta þeim lögum sem ríkisstjórnin kemur í gegn, þeirri skattheimtu og þess háttar sem er sett hér. Mér finnst það ekkert rosalega ólíkt þessu því að dæmin sem við höfum um það þegar félagafrelsið er á þann hátt að fólk geti staðið utan þessa sameiginlega apparats sem er að deila og semja um kaup og kjör sýna að í þeim löndum hefur réttindum hrakað eins og t.d. í Bandaríkjunum.  Ég skil mjög vel hvaðan hv. þingmaður kemur með þessa tillögu en hættan er samt til staðar. Það er ítrekað skotist fram hjá lögum um alls konar skilyrði varðandi ráðningar og þess háttar sem getur leitt til þess að þrátt fyrir það sé ólöglegt þá ráði vinnuveitandi einungis einhverja sem eru í einu verkalýðsfélagi frekar en öðru og það eru bara atriði þarna sem eru varhugaverð. Ég væri alveg til í að skoða þetta í stærra samhengi, eða ekkert endilega stærra, en samhengið í öllu þessu,  því að rétturinn til þess að vinna saman er tvímælalaust mjög mikilvægur og þegar einhver ákveður að standa fyrir utan þann rétt þá grefur það undan rétti allra og frelsið endar einmitt þar sem það skaðar aðra.

Forseti vill áminna þingmenn um að virða tímamörk sem eru tvær mínútur í andsvörum.


Ræðumaður: Björn Leví Gunnarsson

Forseti. Þetta er mjög merkilegt mál hérna í þinginu þegar allt kemur til alls. Á síðasta kjörtímabili fór þetta mál í atkvæðagreiðslu eftir 2. umræðu og þar var það fellt, merkilegt nokk, þrátt fyrir að allir sem kæmu upp í ræðustól lýstu sig fylgjandi þeim markmiðum sem kæmu fram í frumvarpinu. Þau töldu upp ýmsar ástæður fyrir því að þáverandi útgáfa frumvarpsins væri ekki nógu góð en hunsuðu á sama tíma að fyrir lágu breytingartillögur um frumvarpið sem tóku á öllum þeim atriðum sem voru nefnd sem ástæðan fyrir því að vera á móti frumvarpinu eins og það var lagt fram, af því að hv. þm. Halldóra Mogensen lagði mikið á sig til að vinna málið mjög vel í nefnd, kalla umsagnaraðila á fund til að útskýra fram og til baka hina ýmsu agnúa sem voru kannski á málinu; smáatriði, lagatæknileg atriði, útfærsluatriði og ýmislegt svoleiðis og lagði mikið á sig til að koma til móts við þær ábendingar og lagði þær allar fram í breytingartillögu við málið. Ýmsir stjórnarþingmenn komu hérna upp í ræðustól og sögðu að þau myndu ekki styðja málið af því að það vantaði þetta eða hitt sem var þó að finna í breytingartillögunum sem voru lagðar fram eftir nefndarvinnuna. Málið kom í atkvæðagreiðslu og var einfaldlega hafnað. Það var sagt: Nei, þetta mál fer út og við greiðum ekki einu sinni atkvæði um þessar breytingartillögur, þar sem breytingartillögurnar löguðu það sem var andmælt.

Þá fær maður þessa tilfinningu, og þess vegna er þetta mál svona áhugavert í störfum þingsins almennt, að það skipti máli hvaðan gott kemur, að af því að þetta er ekki ríkisstjórnarfrumvarp þá sé ekki hægt að samþykkja það. Mér finnst það rosalega sorglegt því að það er alveg þvert ofan í þau vinnubrögð og þá grunnstefnu sem Píratar vinna samkvæmt; að það skipti ekki máli hvaðan gott kemur, það skipti ekki máli hver sé flutningsmaður því að ef hugmyndin er góð þá eigum við að samþykkja hana vegna þess einmitt að hún gerir betur fyrir samfélagið. Með þessu hugarfari rýnum við öll mál, meira að segja ríkisstjórnarmál. Við erum ekki á þeim buxunum að vera bara á móti málum af því að í prinsippinu finnist okkur einhvern veginn að við séum í stjórnarandstöðu og eigum þá að vera á móti öllu, eins og fyrrum stjórnmálamaður hérna á árum áður og fyrrum forsætisráðherra sagði í viðtali árið 2005, 2003 eða eitthvað svoleiðis. Það er bara eitur í okkar beinum að vera á móti málum bara til að vera á móti þeim. Við erum einungis á móti málum ef það eru málefnalegar ástæður fyrir því og þá sérstaklega á móti málum sem ganga á borgararéttindi fólks. Það er grundvallaratriði hjá okkur Pírötum að tryggja og efla og vernda borgararéttindi þannig að þegar fólk sér okkur hérna uppi í ræðustól þá er það mjög oft vegna þess að við erum einmitt að reyna að vernda og efla borgararéttindi, koma í veg fyrir að það sé verið að henda fólki á götuna t.d.

Þetta mál, afglæpavæðing neysluskammta, er mjög áhugavert í þessu samhengi, að það virðist skipta máli hvaðan gott kemur, því að eins og ég segi þá hefur það farið í atkvæðagreiðslu í þinginu þar sem fólk almennt séð lýsti yfir stuðningi við markmiðin. En samt gerist ekkert, það hreyfist allt á snigilshraða og öll tilfinningin sem maður fær við  nánari skoðun — það þarf nú að skoða þetta betur og skoða hitt betur, er sagt, en það er ekkert annað en fyrirsláttur til að tefja málið þannig að það gerist ekki, því að það eru ákveðnir aðilar, hagsmunaaðilar innan vissra embætta og stofnana, sem eru á móti þessu, að hluta til af mjög ómálefnalegum ástæðum. Það hefur heyrst frá lögreglunni t.d.,  í gegnum einhverjar svona bakrásir, að ef lögreglan hefur ekki þá heimild að taka neysluskammt, þá geti hún ekki sinnt  víðtækari löggæslumálum varðandi fíkniefni, því að þetta snýst vissulega ekki um stórtæka fíkniefnasölu og þess háttar. Það er ekki það sem er verið að glíma við hérna. Það er enn þá ólöglegt, slík sala og því um líkt er ólögleg. Kannski finnst einhverjum það vera svona öfugsnúið að hugsa málið þannig, hvernig getur verið löglegt að vera með eitthvað sem er almennt séð síðan ólöglegt? En það snýst einmitt um það að þarna er um ákveðna friðhelgi einkalífs að ræða og rétt fólks til þess að ráða því hvað það lætur ofan í sig og á, á meðan glæpastarfsemin sem slík er síðan allt annað.

Það er síðan annað mál í kjölfarið að hugsa  um þessi mál vegna þess að þetta varðar ákveðna friðhelgi, hvort þetta sé eitthvað sem ætti að vera ólöglegt þegar allt kemur til alls, alveg á nákvæmlega sama hátt og áfengi var gert ólöglegt, og það virkaði bara alls ekki. Það er rosalegt vímuefni og rosalega skaðlegt. Það að banna það, sem var von fólks  að myndi leysa vandann, gerði hann bara verri ef eitthvað er. Þekktustu glæpasamtök heimsins í kúltúrnum eru tengd áfengissölu, Al Capone t.d. í Bandaríkjunum, eitt þekktasta glæponanafnið, og það er aðallega vegna áfengissölu, og annarra brota vissulega sem tengjast því. En eitt leiðir af öðru hvað það varðar. Í nútímasamfélagi væri viðkomandi aðili kannski bara nýsköpunarfrömuður með lítið eða jafnvel stórt bruggfyrirtæki, og gerði það gott á löglegan hátt.

Við þurfum í alvörunni að hugsa aðeins um þetta því að ég skil hvaðan fólk kemur með hræðsluna um áhrifin af vímuefnum, hvort sem það er kaffi, tóbak, áfengi, heróín eða hvað sem það er. Þau eru rosalega mismunandi, rosalega misskaðleg. En þegar allt kemur til alls þá er það jafnvel það að þau séu ólögleg sem gerir þau skaðlegri því að fólk leitar samt í þau ef það finnur fyrir þeim tómleika sem knýr það í einhvers konar efni. Ég held að við ættum að hugsa um það. En fyrsta skrefið sem við höfum verið að stíga er: Byrjum alla vega á því að fólk sem er veikt nú þegar — forvarnir eru síðan tvímælalaust annað atriði sem þarf að huga að bara almennt séð og miklu betur varðandi öll efni, lögleg eða ólögleg og hvernig sem það er. Byrjum alla vega á því að fólk sem er veikt, og jafnvel ekki veikt, eins og hefur lýst hérna — að það sé ekki ólöglegt að vera með svona tilraunastarfsemi eða  að sinna fíkn og þess háttar. Ef fólk vill síðan lækningu eða aðstoð, eða hvernig aðstæður sem fólk upplifir sig í gagnvart þessum efnum, þá eigum við að sjálfsögðu   að bjóða fram aðstoð okkar. Það er langbesta leiðin til þess að þetta sé ekki vandamál, því að alveg eins og við þekkjum kannski einna best með alkóhólismann þá gengur best að lækna hann hjá fólki sem vill leita sér hjálpar. Það þarf fyrst því að vandinn er til staðar, óháð því hvort eitthvað annað er þar undir.

Ég vildi alla vega koma þessu að varðandi þetta mál sem slíkt, að tilfinning mín gagnvart þessu, hvernig meðhöndlun þingsins hefur verið hérna á síðasta kjörtímabili, er einhvern veginn sú að þrátt fyrir að fólk komi hér upp í ræðustól og segist vera sammála þessum markmiðum þá er það það í rauninni ekki þegar allt kemur til alls. Ég veit ekki alveg ástæðuna fyrir því. Það lítur út fyrir að það sé vegna þess að það sé bara  ákveðin sjónhverfing, það sé í rauninni að segja þetta til að tala inn í ákveðnar skoðanir sem  styðja þetta mál almennt séð, en að einhverjir aðrir hagsmunir sem þau meta betur án þess að segja það beint út ráði för og/eða það að það skiptir máli hvaðan gott kemur og þar af leiðandi er ekki talið vænlegt pólitískt séð að samþykkja mál þegar það kemur frá einhverjum öðrum en flokki úr ríkisstjórn.


Ræðumaður: Halldóra Mogensen

Forseti. Já, það var einmitt fyrrum heilbrigðisráðherra, Kristján Þór Júlíusson, sem fór í þessa vinnu í kjölfar þingsályktunartillögu Pírata sem var samþykkt, eða alla vega var Birgitta Jónsdóttir með á henni á sínum tíma. Mjög góð vinna kom úr því sem hefur tekið ótrúlega langan tíma að framfylgja. Fullt af atriðum átti eftir að vinna áfram og þetta mál stoppaði dálítið.

Staðan núna er alvarleg. Kjarni ræðu minnar núna og áherslurnar og ástæðan fyrir því að ég er að leggja þetta mál fram í fimmta eða sjötta sinn er að staðan er mjög alvarleg í samfélaginu. Fólk er að deyja. Ótrúlega hátt hlutfall fólks hér á landi er að deyja úr ofskömmtun miðað við önnur lönd sem hafa farið þá leið að hætta refsistefnunni. Við sjáum það hér að fólk er ekki að hringja á aðstoð. Þetta eru ekki bara langt leiddir fíklar heldur líka ungt fólk sem er kannski að prufa sig áfram í einhverju partíi og lendir í mjög slæmum aðstæðum út af því að neytendavernd er engin þar sem vímuefni eru ólögleg. Fólk veit ekkert hvað það er að fá í vímuefnunum sem það kaupir og veit ekkert hvað það er að taka inn. Í fyrsta lagi er engin neytendavernd; kannski er ofskömmtun, kannski er eitthvert ofbeldi sem á sér stað í partíi, kannski er nauðgun eða eitthvað annað og þetta unga fólk treystir sér ekki ekki til að hringja í viðbragðsaðila út af því að það er hrætt við að lögreglan komi og refsi öllum.  Mig langar að spyrja hv. þingmann: Telur hann ekki þörf á því að fara í brýnar aðgerðir? Ef við eigum ekki að afglæpavæða núna strax, hvað eigum við þá að gera til að koma í veg fyrir þessi dauðsföll, eða eru þau bara eitthvað sem við eigum að sætta okkur við?


Ræðumaður: Halldóra Mogensen

Forseti. Mig langar að þakka hv. þingmanni fyrir sína ræðu og mér heyrist á öllu að við séum frekar sammála um hvað þurfi að gera, það þarf að afnema þessa refsistefnu, og er gríðarlega ánægjulegt að heyra það. Hv. þingmaður er í flokki sem er í ríkisstjórn og hefur þar af leiðandi mikil völd eða getur haft áhrif á breytingar á þeirri vímuefnastefnu sem hefur verið hér við lýði í allt of langan tíma. Nú er það svo að hæstv. heilbrigðisráðherra er með vinnu í gangi hjá sér að heildstæðri stefnu í skaðaminnkun. Ef niðurstaðan úr þeirri vinnu væri sú að það ætti að afglæpavæða vörslu neysluskammta þá velti ég því fyrir mér hvort hv. þingmaður telji líklegt að Sjálfstæðisflokkurinn myndi styðja þá ákvörðun. Eftir mín ár á þingi tel ég því miður ekki líklegt að málið mitt fari í gegn, eins óskandi og það væri af því að ég held að það sé eitthvað sem þurfi að samþykkja strax. Mig langar að spyrja hv. þingmann hvort hann telji líklegt að við náum að stíga þetta skref á þessu kjörtímabili. Mun þingflokkur hv. þingmanns styðja tillögu um að fara af braut þessarar refsistefnu sem hefur verið við lýði?


Ræðumaður: Arndís Anna Kristínardóttir Gunnarsdóttir

Forseti. Ég játa að spurning hv. þingmanns er mér eilítið óljós. Ef ég skil hana rétt þá varðar hún það að hvaða marki megi afmarka þessa heimild í reglugerð en ekki í lögunum sjálfum, ef ég skil spurninguna rétt. Hvað það varðar þá er þetta frumvarp unnið að portúgalskri fyrirmynd, fyrirmynd frá  öðrum ríkjum. Hins vegar er það ekki þannig endilega að þessi mörk séu nákvæmlega þau sömu í öllum ríkjum og það er sannarlega ekki útilokað að mínu mati, ég tel það ekki útilokað að mati neins sem stendur að baki þessu frumvarpi, að eitthvað sem skilgreint er sem reglugerðarheimild í lögunum verði fært inn í lögin ef þess er þörf. Ég endurtek hins vegar að það getur verið að ég hafi ekki skilið fyllilega spurningu hv. þingmanns og hlakka til að eiga samtal við hv. þingmann um þetta við vinnslu málsins hér á þinginu.


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þm. Teiti Birni Einarssyni fyrir andsvarið, fyrir áhugann á þessu máli. Það er vitanlega þannig að löggjafinn hefur ákveðið svigrúm til þess að framselja ákveðið reglusetningarvald til ráðherra en þessu valdi eru sannarlega sett mörk og enn skýrari mörk og þrengri þegar kemur að refsilöggjöf og öðru. Þegar um ívilnandi þætti er að ræða þá er  heimildin kannski víðari en eins og hv. þingmaður benti á þá eru þetta   ákveðin lagatæknileg atriði sem ég geri ráð fyrir að verði vandlega skoðuð við meðferð frumvarpsins í nefndinni.


Ræðumaður: Arndís Anna Kristínardóttir Gunnarsdóttir

Forseti. Við hjálpum fólki ekki með því að refsa því. Það er mikilvægt og verður æ mikilvægara að vinda ofan af þeirri ómannúðlegu refsistefnu sem hefur verið hér við lýði í tugi ára, vinda ofan af þeirri þjáningu sem þessi stefna hefur valdið, lífunum sem hafa tapast og þeim kostnaði sem hefur hlotist fyrir samfélagið allt.

Það hefur komið fram í máli fólks sem berst fyrir þessu máli að það sé orðið þreytt á að endurtaka sig. Við erum orðin þreytt á að endurtaka okkur. Það verður sérstaklega þreytandi að endurtaka sig, held ég, þegar verið er að endurtaka hluti sem engan greinir í rauninni á um. Málið sem við erum að ræða hér er nokkuð sem er algerlega sjálfsagt að flestra mati sem vilja raunverulega leysa vandann og þekkja til. Við erum ekki að leysa rétt vandamál með þessu og í rauninni ekki að leysa neitt vandamál með núverandi kerfi.

Skaðaminnkun, sem er nokkuð sem ég held að öll séu sammála um að sé mikilvæg, og mikilvægt að sé í boði, snýst um að viðurkenna að fólk mun nota vímuefni hvort sem okkur líkar betur eða verr. Eins og við vitum og sjáum á þeim tölum og þeirri tölfræði sem hv. þm. Halldóra Mogensen fór t.d. yfir hérna áðan þá er refsilöggjöfin ekkert að koma í veg fyrir það að fólk neyti vímuefna. Hugmyndafræði skaðaminnkunar krefst þess hins vegar að við horfumst í augu við raunveruleikann og setjum lög og reglur í samræmi við hann vegna þess að okkur er annt um fólk og það skiptir okkur máli sem samfélag að koma í veg fyrir dauðsföll. Það gerum við með því að tryggja aðgengi að skaðaminnkandi úrræðum en forsenda þess að hægt sé að fara í skaðaminnkandi úrræði að nógu miklu marki er að við hættum að nota refsingar til að leysa vanda sem er í grunninn félagslegur.

Hugmyndafræði skaðaminnkunar neyðir okkur til að hugsa lengra, horfa dýpra og þegar við áttum okkur á áföllunum sem liggja að baki vímuefnavanda fólks skiljum við hversu mikil vanþekking og hversu miklir fordómar felast í því að refsa vímuefnaneytendum. Það er ekki einungis mannúðlegri nálgun til að nálgast vandamálin að leita að rótum þeirra heldur hefur verið sýnt fram á það á ýmsum sviðum og í ýmsum skilningi að hin skilningsríka nálgun, að leita uppi rót vandans, er mun líklegri til að hafa áhrif til árangurs.

Refsing er ein tegund ofbeldis. Í henni felst valdbeiting, nauðung, jafnvel líkamleg nauðung, með því að loka fólk inni og sums staðar er líkamlegu ofbeldi jafnvel beitt sem refsingu þó að við séum nú að mestu leyti hætt því hér á landi — að mestu leyti. En þrátt fyrir að við vitum betur, að ofbeldi sé gagnslítil og vond leið til þess að leysa ágreining og hafa áhrif á hegðun fólks, er það oft einhvern veginn enn þá það eina sem okkur dettur í hug. Ég veit að þau sem eru enn þá hlynnt refsistefnunni bera hag vímuefnaneytenda fyrir brjósti, sannarlega, en sjá ekki aðra lausn.

Ég ætla ekki að útiloka það að við séum enn þá á þeim stað að stundum sé einhvers konar valdbeitingar þörf í samfélaginu til að stýra hegðun fólks, t.d. til þess að vernda annað fólk, en það gerist þegar öll önnur úrræði þrýtur, þegar við sjáum ekki aðra lausn og stundum er það þannig. En við ættum að vera búin að læra að ofbeldi, valdbeiting og refsingar eru ekki úrræði heldur úrræðaleysi. Stríðið gegn vímuefnum er stríð gegn fólki; fólki sem kýs að nota önnur vímuefni en þau sem eru seld í vínbúðinni og á barnum.

Nauðsyn þess að afglæpavæða vímuefni hefur orðið skýrari. Hún er skýrari með hverjum deginum sem líður og ég ætla ekki að endurtaka allt það sem kom fram í máli hv. þm. Halldóru Mogensen áðan, þær tölur sem sífellt bætast við. Það er ekki eins og þörfin fari minnkandi með árunum, bæði með aukinni vanlíðan í samfélaginu og öðru og þeim úrræðum sem fólk leitar að við því en líka með þekkingu okkar. Við vitum miklu meira um orsakir hegðunar fólks heldur en endurspeglast í kerfinu sem við höfum byggt hérna upp. Það ætti því að vera orðið öllum ljóst, og ég held að það sé nú langflestum ljóst, að núverandi stefna sem gengur út á að banna vörslu vímuefna er í besta falli gagnslaus og í versta falli stórskaðleg.

Fíkn er ekki eitthvað sem fólk velur sér. Fíkn er ekki siðferðis- eða skapbrestur. Hún er ekki heldur afleiðing slæms innrætis eða agaleysis. Ég ljáði máls á því í hópi fólks um daginn hvað það hefði komið mér á óvart hversu lítil viðbrögð það vekur þegar maður ber saman tölur yfir einstaklinga sem látast vegna lyfjaeitrana miðað við t.d. þann fjölda sem deyr í bílslysum eða á annan hátt. Fyrir nokkrum árum fjölgaði dauðsföllum í umferðinni mjög hratt og það var farið í algjört átak. Það var farið í átak og þeim hefur farið fækkandi síðan. Það var farið í átak til að koma í veg fyrir dauðsföll í umferðinni og ég hugsaði með mér: Af hverju stuðar það fólk ekki jafn mikið þegar maður segir að það séu 30, 40, 50 manns sem deyja, ungt fólk sem deyr — bara lífið er búið — á ári hverju vegna lyfjaeitrana? Þá var mér bent á það að hvort sem það er viljandi eða ekki þá lítum við kannski mörg svo á að það sé þeim að kenna. Það er að einhverju leyti undirliggjandi viðhorf sem við erum enn að vinna við að uppræta og skapar ákveðna fordóma í samfélaginu. Fordómar eru ekkert alltaf viljandi en eru líka grunnurinn að þessari refsistefnu. Refsistefnan og refsing í eðli sínu til að stýra hegðun fólks byggir á þeirri forsendu að fólk sé að velja að gera þetta frekar en eitthvað annað. Refsingunni er ætlað að fá þau til að velja að gera hitt og þar með er í rauninni verið að líta fram hjá því hvaða val fólk raunverulega hefur og hvers vegna; hvers vegna það velur að gera það sem það gerir.

Fíkn er ekki hægt að lækna með refsingum, með aukinni þjáningu. Þvert á móti er fíkn viðbragð við þjáningu í mörgum tilvikum. Það er eðlilegt að við reynum að flýja þjáningu. Þegar okkur verkjar fáum við okkur verkjalyf. Okkur þykir það sjálfsagt. Þegar fólk þjáist andlega, t.d. sökum áfalla sem hvergi fæst aðstoð við — sem er annað sem hefur komið mér á óvart eftir að hafa verið að kynna mér heilbrigðiskerfið á síðustu vikum, það er í rauninni engin áfallameðferð í boði á mörgum stöðum þar sem hún ætti í rauninni að vera fyrsta skrefið — þá sækir fólk í aðrar leiðir til að deyfa sársaukann. Í stað þess að aðstoða manneskjuna þykir okkur sjálfsagt að refsa henni með því að taka af henni lyfin, sem er náttúrlega refsing í sjálfu sér, hvað þá að sekta eða mögulega fangelsa manneskjuna. Nei, samfélagið ætlar að aðstoða þessa manneskju með því að gera hana að glæpamanni, jaðarsetja hana, telja henni trú um að hún hafi valið rangt í lífinu og sé gölluð. Þetta er ekki það sem fólk þarf á að halda þegar það er í vandræðum og vanlíðan.

Málið sem við erum að ræða hérna núna er fyrir löngu síðan orðið sjálfsagt mál, byggt á þeirri þekkingu sem við höfum og þeirri reynslu sem komin er á núverandi kerfi sem er ekki að virka. Ég trúi því að það sé samstaða um þetta mál hér á þinginu og það hefur svo sem verið mín tilfinning. Fyrir réttum sléttum tíu árum síðan þegar Píratar ljáðu máls á þessu upphaflega, í formi tillögu um að skoða þetta, þá þótti þetta róttæk hugmynd og algerlega út úr kortinu. En ég veit ekki betur en að skaðaminnkun og það að hverfa frá refsistefnu í vímuefnamálum sé orðið hluti af stefnu meira og minna allra stjórnmálaflokka á Íslandi í dag og umræðan hefur opnast. Við vitum betur og við eigum að gera betur.


Ræðumaður: Halldóra Mogensen

Forseti. 31 manneskja hefur dáið af völdum eitrana vegna vímuefnanotkunar það sem af er þessu ári. Árið 2021 voru lyfjatengd andlát 46 en þau höfðu þá aldrei verið fleiri. Hér erum við að tala um neyðarástand og það er ótrúlega sorglegt að líf vímuefnanotenda skipti ekki meira máli en svo að stjórnvöld láti sér duga að skipa starfshópa og vona hið besta í stað þess að grípa til tafarlausra aðgerða til bjargar mannslífum. Við verðum að fara í skaðaminnkandi aðgerðir og við verðum að gera það strax með það að markmiði að koma í veg fyrir dauðsföll vegna þess að við getum gert það. Við getum farið í aðgerðir strax sem koma í veg fyrir dauðsföll.

Vímuefnanotendur og aðstandendur þeirra hafa kallað eftir breytingum frá stjórnvöldum til fjölda ára. Rúmur meiri hluti þjóðarinnar er fylgjandi afglæpavæðingu neysluskammta, er fylgjandi því að hætta að refsa þeim sem nota vímuefni bara fyrir það eitt að nota vímuefni. Þörfin er brýn, forseti. Afglæpavæðingin bjargar mannslífum.

Með leyfi forseta:

„Við vorum 15 ára að prófa ný lyf í fyrsta skipti. Hann grátbað mig um að hringja ekki á sjúkrabíl þegar hann var að ofskammta því hann vissi að lögreglan kæmi með og sú tilhugsun var verri en dauði. Hann var kominn í flotta vinnu og ég vissi að ef hann endaði á sakaskrá gæti hann misst vinnuna. Ég þorði ekki að hringja fyrr en það var orðið of seint.“

„Hún var borin út úr íbúðinni og skilin eftir í snjónum neðar í götunni. Þessar mínútur hefði getað bjargað lífi hennar.“

Þessar reynslusögur vímuefnanotenda gefa skýra mynd af afleiðingum þess þegar vímuefnanotendur eru gerðir að glæpamönnum. Ungt fólk deyr vegna þess að enginn hringir eftir neyðaraðstoð. Þau þora því ekki þegar það er óvíst hvort þau muni þurfa að burðast með glæpamannastimpil ævilangt fyrir það. Þau hika ekki bara við að hringja á sjúkrabíl eða lögreglu heldur hika líka við að treysta læknum, við að treysta félagsráðgjöfum, sálfræðingum og sínum nánustu. Þau treysta ekki þeim sem segjast vilja hjálpa þeim því þau vita ekki fyrir víst hvort þeim verði refsað fyrir að segja satt og rétt frá. Refsingarnar koma í mörgum myndum, t.d. er þeim refsað í formi þess að fá ekki aðgang að verkjalyfjum út ævina þrátt fyrir sára þörf. Þetta eru raunveruleg dæmi um fólk sem hefur sótt sér aðstoð vegna vímuefnavanda, hefur verið flaggað í heilbrigðiskerfum og fær ekki aðgang að verkjalyfjum þrátt fyrir mjög sársaukafullar aðgerðir. Þeim er refsað með því að fá ekki vinnu eða missa vinnu, fá ekki áheyrn og fá ekki samastað í samfélaginu. Þetta eru raunverulegar afleiðingar og raunverulegar manneskjur sem hafa upplifað þessar afleiðingar.

Forseti. Eitt fyrsta landið til að hætta að refsa vímuefnanotendum var Portúgal. Árið 2001 var samþykkt þar í landi að varsla neysluskammta allra vímuefna væri ekki lengur refsiverð. Ástæða afglæpavæðingarinnar þar í landi var heróínfaraldur sem reið yfir þjóðina. Eftir lagabreytinguna dróst heróínnotkun hjá ungu fólki saman um 28% á fyrstu fimm árum afglæpavæðingarinnar. Auk þess fækkaði dauðsföllum vegna vímuefnanotkunar mjög mikið. Ef við berum saman lyfjatengd dauðsföll á Íslandi og Portúgal er munurinn sláandi. Árið 2019 voru lyfjatengd dauðsföll tæplega 14 sinnum algengari hér á landi. Síðan þá hefur lyfjatengdum dauðsföllum á Íslandi fjölgað verulega, óhugnanlega mikið.

Tékkar tóku líka þá ákvörðun að fara mannúðlegri leið í vímuefnamálum með því að afnema refsingar og þar hefur dauðsföllum vegna ofskömmtunar einnig fækkað. Tékkland hefur jafnframt mælst með lægstu tíðni dauðsfalla vegna ofskömmtunar í Evrópusambandinu.

Forseti. Núverandi refsistefna veldur mannlegum harmleik á skala sem samfélagið allt finnur fyrir. Í stað aðgerða sem draga úr skaðsemi vímuefnaneyslu hafa stjórnvöld fylgst með fólki deyja, með fangelsum fyllast og biðlistum meðferðarúrræða lengjast. Fangelsismálastjóri, Páll Winkel, sagði í erindi sínu á síðasta lagadegi að hann teldi að ef menn hefðu aðgengi að efnum og aðstöðu til að nota þau refsilaust myndi fækka um 40% í fangelsum landsins. 40%. Þessi yfirlýsing Páls rímar við reynslu þeirra landa sem hafa afglæpavætt neysluskammta, sem hafa hætt þessari stefnu, að refsa fólki fyrir að nota vímuefni. Í Portúgal voru glæpir tengdir vímuefnaneyslu eins og rán, innbrot og þjófnaður mjög algengir en eftir afglæpavæðingu neysluskammta hefur þeim fækkað verulega. Í tveimur ríkjum Bandaríkjanna, Oregon og Washington, hafa neysluskammtar vímuefna nýlega verið afglæpavæddir og fyrstu tölur sýna að handtökum vegna fíkniefnavörslu hefur fækkað verulega en samhliða hefur engin aukning orðið á ofbeldisglæpum.

Í stað þess að læra af reynslu þessara ríkja og stíga skref í átt til afglæpavæðingar hyggst ríkisstjórnin eyða 7 milljörðum í nýtt fangelsi á Litla-Hrauni og 350 milljónum í að fjölga fangelsisplássum á Sogni vegna þess að fangelsin okkar eru yfirfull. Þetta þarf ekki að vera svona. Í stað þess að dæla milljörðum í mannskemmandi fangelsi getum við byggt upp meðferðarúrræði sem grundvallast á því að vinna úr áföllum og bjóða upp á lausnir sem leysa sálfélagslega vandann sem veldur fíkninni. Það hefur sýnt sig að þegar við fjarlægjum glæpastimpilinn af fólki þá biður það um aðstoð fyrr. Þegar konur eru ekki lengur hræddar um að missa börnin sín, að börnin verði tekin af þeim, þá eru þær líklegri til að viðurkenna vanda og sækja um aðstoð fyrr. Að grípa fólk fyrr, á forsendum þess, bjargar lífum.

Afglæpavæðing neysluskammta er ekki róttækt mál. Þetta er ekki róttækt mál sem þarf að hugsa sig um í tvö, þrjú, fjögur ár eða fleiri án þess að fara í aðgerðir. Að hætta að refsa fólki fyrir vímuefnanotkun er ekki róttækt, forseti. Í stað þess að jaðarsetja og refsa fólki þá stuðlum við að auknu öryggi fólks og tryggjum aðgang að heilbrigðisþjónustu fyrir fólk í neyð. Það er löngu orðið ljóst að það er nákvæmlega engin aðstoð eða forvörn falin í því að fangelsa, sekta eða taka efnin af fólki. Það skiptir engu máli hvort um er að ræða einstakling með fíknivanda eða ekki. Þegar við hættum loksins að heyja stríð gegn jaðarsettu fólki getum við sett orkuna og fjármagnið sem sparast með afglæpavæðingu í að bjarga lífum, í að tryggja það að unga fólkið okkar og bara allt fólk í samfélaginu treysti því að geta hringt í viðbragðsaðila, treysti því að geta opnað sig um neysluna sína og mögulegan vanda án þess að vera refsað fyrir það, án þess að vera stimplað sem glæpamaður.

Við getum notað fjármagnið sem sparast með afglæpavæðingunni í að draga úr þjáningu, að aðstoða fólk við að vinna úr áföllum og græða sár. Það er samfélaginu okkar öllu til góðs og það er mín einlæga von að þingmenn ranki loksins við sér úr dáinu, muni að þeir eru flestir fylgjandi afglæpavæðingu og taki með okkur skrefið til fulls í þetta sinn. Við megum ekki við öðru ári í viðbót. Við megum ekki við því að bíða.


Ræðumaður: Björn Leví Gunnarsson

Forseti. Því var breytt fyrir nokkrum árum hvernig þetta er framkvæmt og nú á að vera tekið af tekjum í lífeyrissjóð fyrir skatt, á ekki að vera hluti af skattstofni, þannig að það eru í rauninni geymdar skattgreiðslur líka. Það kemur í rauninni út á eitt þegar allt kemur til alls hvort það er tekinn skattur af því fyrir eða eftir, eina í rauninni veðmálið sem er tekið í því er hvort það verður ávöxtun af þeim fjármunum eða ekki. En það kemur þannig út á sléttu þegar allt kemur til alls út af því að lífeyrissjóðakerfið er í rauninni hluti af ríkisapparatinu af því að það er tekið beint af launum í rauninni nákvæmlega eins og um skatt væri að ræða.

Ég þakka bara Flokki fólksins kærlega fyrir málið og já, við erum alveg sammála um það einmitt að það þarf að tryggja grunninn, tryggja lágmarksframfærslu og gott betur, af því að það lifir enginn bara á strípaðri lágmarksframfærslu, því að þá er fólk akkúrat að skrimta í hverjum mánuði. Við megum ekki skilja fólk eftir þannig. Fólk verður að hafa eitthvert svigrúm til að hreyfa sig, eitthvert svigrúm til þess að nýta frelsi sitt til athafna. Það hefur fólk ekki ef það hefur áhyggjur af afkomu í lok hvers mánaðar. Ég þakka bara kærlega fyrir, og gerum betur.


Ræðumaður: Björn Leví Gunnarsson

Forseti. Óréttlætið er fjölbreytt í lögunum og lagatúlkuninni sérstaklega, þetta með launavísitöluna eða launaþróun eins og hún er túlkuð, hvernig fjármálaráðuneytið fer með hana er bara verulega andstyggilegt. Það fer gegn allri almennri skynsemi að því er maður myndi halda þannig að ég þakka kærlega fyrir þetta frumvarp, með álíka frumvarp varðandi einmitt 62. gr. í almannatryggingalögunum til að útfæra hana á sama hátt og gert er fyrir þingmenn. Ef það er nógu gott fyrir þingmenn þá er það vonandi nógu gott fyrir alla aðra.

Hv. þingmaður minntist einmitt á málið hérna sem hún sagði að Flokkur fólksins hefði farið í mál vegna sem leiddi til þess að það voru endurgreiddir 7 milljarðar til eldri borgara. En það er einmitt mál sem við tókum upp hérna, Píratar á þingi, og átti að lauma í gegnum þingið. Þegar við fórum að skoða betur og spyrja betur hvernig stæði á þessu, að það væri ekkert kostnaðarmat á bak við frumvarpið, þá kom það upp úr dúrnum að nei, ríkið er að græða á þessu, af því að það var að búa til í rauninni afturvirkar skerðingar sem urðu þá til staðar. Það eru nokkur önnur mál sem við erum að glíma við. Ég er mikið búinn að reyna að vinna það inni í fjárlaganefnd, og núna er það inni í velferðarnefnd, mál um það hvernig lífeyrisgreiðslur eldra fólks eru skertar, af því að það er í rauninni ekki heimild í lögum til að telja þær sem atvinnutekjur en Tryggingastofnun fer með lífeyrissjóðsgreiðslur eins og atvinnutekjur. Þar munar nú um minna líka þannig að pottur er víða brotinn í þessum málum og við þurfum að láta löggjöfina verða skýrari og í rauninni framkvæmd laganna verða samkvæmt vilja þingsins.


Ræðumaður: Arndís Anna Kristínardóttir Gunnarsdóttir

Forseti. Eins og hefur komið fram þá hefur skapast sú venja hér í þinginu að við samþykkjum skýrslubeiðnir hvert annars. Það er ekki bara vegna þess að við séum öll svo sammála og að okkur finnist allar spurningar svo skemmtilegar og frábærar. Það er vegna þess að það hefur almennt verið samhugur um að upplýsingar séu af hinu góða. Það sem vekur hins vegar athygli mína í þessari umræðu er að hv. þingmenn Sjálfstæðisflokksins komi hingað upp einn af öðrum og mótmæli í rauninni þessari skýrslubeiðni. Hvað er verið að biðja um? Það er verið að reyna að finna upplýsingar. Við erum að óska eftir upplýsingum til þess að geta ráðið niðurlögum verðbólgunnar. Það er sérstaklega áhugavert í ljósi þess að hv. þingmenn og ráðherrar Sjálfstæðisflokksins hafa löngum talað um að þeir viti ekkert hvernig þeir eigi að ráða við þessa verðbólgu, þetta sé nánast eins og eitthvert náttúruafl hérna í þessu landi. Það er svolítið áhugavert að sömu aðilar séu ekki reiðubúnir að afla allra þeirra upplýsinga sem gætu komið að notum við að ráða niðurlögum verðbólgunnar. Ég segi ekki annað.


Ræðumaður: Björn Leví Gunnarsson

Forseti. Skýrslubeiðni er í rauninni stór fyrirspurn. Í staðinn fyrir 15 virka daga sem fyrirspurn hefur þá er meiri vinna á bak við skýrslubeiðni. Þar hefur framkvæmdarvaldið tíu vikur, sem almennt séð fer líka fram úr tímaáætlunum, til þess að svara. Þetta er, alveg eins og var sagt hérna, mjög mikilvægur hluti af eftirlitsskyldu og eftirlitshlutverki þingsins, að fylgjast með hvernig hið opinbera hagar sér. Já, það mætti kannski íhuga ýmislegt. Ég myndi vilja sjá fjölbreyttari form á fyrirspurnum heldur en bara fyrirspurnir eins og þær eru núna og skýrslubeiðnir. Þær yrðu tvímælalaust hluti af því líka en vel mætti bæta við viðameiri fyrirspurnum og jafnvel smærri fyrirspurnum og ýmsu svoleiðis. Það eru margir möguleikar í stöðunni en almennt séð eru skýrslubeiðnir þannig að það er ekkert rosalega mikil greinargerð þar á bak við. Það er bara skýrslubeiðnin eins og hún kemur fyrir og oft spyrjum við líka af því að það er umræða úti í samfélaginu einmitt um þetta og þá þurfum við líka að spyrja til þess jafnvel að afsanna að þetta sé staðan, til þess að við vitum hvað er í raun og veru satt. Er það orðrómurinn sem er hérna úti um að það sé hagnaðardrifin verðbólga eða ekki? Svarið, hvort sem það er með eða á móti, skiptir máli.


Ræðumaður: Þórhildur Sunna Ævarsdóttir

Virðulegur forseti. Ég veit ekki betur en að hæstv. menningar- og viðskiptaráðherra hafi fundað með ýmsum fyrirtækjum sem selja hér vöru og þjónustu til að kanna einmitt gríðarlegar verðhækkanir sem hafa verið og hvort innstæða sé fyrir þeim og það er nú það sem er verið að kalla eftir. Eru þessar verðhækkanir sem við sjáum réttlætanlegar? Valda þær aukinni verðbólgu? Hversu mikill er þáttur þessara verðhækkana í verðbólgunni? Mér finnst fyllilega eðlilegt að skoða það — sér í lagi þegar þessi ríkisstjórn er sérstaklega dugleg við að skamma launafólk fyrir að vilja fá laun sem duga til framfærslu í dýrtíð, í verðbólgu sem þessari, og það á að bera allar byrðar út af verðbólgunni því við erum jú öll saman í þessu — hver þáttur fyrirtækja er í verðbólgunni. Mér finnst það nú bara réttlætismál.


Ræðumaður: Þórhildur Sunna Ævarsdóttir

[Hlátur í þingsal.]Virðulegur forseti. Mér finnst ákveðin nýmæli að heyra að það standi til að greiða atkvæði gegn skýrslubeiðni og það er áhugavert að heyra að það er vegna skoðana hv. þingmanns á hagfræði. Það er nú þannig að í Bretlandi t.d. er bara viðurkennt af Seðlabankanum þar í landi að verðbólgan þar er hagnaðardrifin að stóru leyti út af hagnaði fyrirtækja. Þetta hefur verið kallað græðgisbólga eða græðgisverðbólga og þetta hefur verið rætt í mörgum virtum, ekkert allt of vinstri sinnuðum heldur frekar hægri sinnuðum, hagfræðiritum og er bara viðurkennt sem ákveðið atriði þegar kemur að verðbólgunni. Þannig að ég vil bara biðja hv. þingmann sem kom hingað upp á undan mér að lesa sér aðeins til í hagfræðinni sinni.


Ræðumaður: Arndís Anna Kristínardóttir Gunnarsdóttir

Forseti. Á fyrri hluta 20. aldar upplifði heimsbyggðin tugmilljóna mannfall í blóðugum átökum í fyrri heimsstyrjöldinni. Tveimur áratugum síðar kom að annarri heimsstyrjöld. Sú heimsstyrjöld er töluvert frægari nú til dags, einkum vegna þeirra ofsókna og tilrauna til útrýmingar sem gyðingar þurftu að sæta af hálfu nasista. Þeir stríðsglæpir og hörmungar sem þar áttu sér stað voru tilefni þess að Sameinuðu þjóðirnar voru stofnaðar árið 1945. Markmiðið var að slíkur hryllingur myndi aldrei eiga sér stað aftur, sér í lagi með þöglu samþykki alþjóðasamfélagsins. Markmiðið var: Aldrei aftur.

Í kjölfarið voru Genfarsamningarnir svokölluðu uppfærðir. Þetta eru reglur sem við sem alþjóðasamfélag höfum sett, reglur og viðmið sem eiga að gilda í átökum og koma til viðbótar almennari mannréttindasamningum og reglum. Fjórði Genfarsamningurinn kveður á um að hernaðaraðgerðir á milli þjóða beinist ekki að saklausum borgurum. Ísraelsher hefur ítrekað virt þessar reglur að vettugi rétt eins og þær komi honum ekki við, ekki aðeins í núverandi átökum heldur í gegnum ár og áratugi. Skilmerkilega merkt heilbrigðisstarfsfólk og fjölmiðlafólk hefur verið skotið á færi. Íbúðarhús, skólar og spítalar hafa verið sprengd í loft upp, almennir saklausir borgarar og börn. Í áratugi hefur ferðafrelsi fólks verið skert og brotið á grundvallarmannréttindum þess í daglegu lífi. Við, hið alþjóðlega samfélag, settum ákveðnar reglur eftir heimsstyrjaldirnar tvær til að tryggja að slíkar hörmungar ættu sér aldrei stað aftur en þegar á reynir virðast reglurnar gilda um sum ríki en ekki önnur.

Við heyrðum réttilega ótal fordæmingar vestrænna ríkja á ofbeldi Hamas fyrir rúmri viku síðan. Þáverandi utanríkisráðherra Íslands fordæmdi aðgerðirnar opinberlega strax daginn eftir og ríkisstjórn Íslands tók undir, Ísland skyldi standa með alþjóðalögum. Lítið hefur hins vegar heyrst frá sömu aðilum um framferði Ísraelshers síðan þá eða áður ef út í það er farið sem þó fer nú fram af slíku offorsi að jafnvel hörðustu stuðningsmönnum Ísraels blöskrar.

Forseti. Hvert fór loforðið um aldrei aftur? Ég skora á utanríkisráðherra Íslands og ríkisstjórnina alla að fordæma stríðsglæpi Ísraels gegn saklausum palestínskum borgurum og öll þau viðvarandi mannréttindabrot þess sem viðgengist hafa í áratugi.


Ræðumaður: Andrés Ingi Jónsson

Forseti minnir hv. þingmenn á að vísa til hver annars með fullu nafni.


Ræðumaður: Arndís Anna Kristínardóttir Gunnarsdóttir

Forseti. Ég ætla nú bara að koma hérna upp og segja örfá orð um þetta mál þar sem það er það sem kallast á góðri íslensku, með leyfi forseta, „no brainer“, með öðrum orðum sjálfsagt mál. Þó að okkur meiri hlutann greini á um skilgreiningu hugtaksins þá ætla ég að leyfa mér að segja að í þeirra skilningi sé þetta það sem við myndum kalla tæknilega breytingu. Öll sú pólitík, ef pólitík má kalla, sem liggur að baki þessu frumvarpi, til hennar höfum við þegar tekið afstöðu með lögum um kynrænt sjálfræði. Það er auðvitað bara liður í þeirri þróun í okkar löggjöf, okkar samfélagi og okkar menningu að auka frelsi fólks og vernda mannréttindi einstaklinga til hins ýtrasta, þar á meðal mannréttindin til að skilgreina sig sjálf. Þetta er auðvitað sjálfsagður liður í því og má jafnvel halda því fram að þetta sé eitthvað sem fólki hafi yfirsést á sínum tíma þegar það mikilvæga skref var tekið.

Ég ætla því bara lýsa yfir miklum stuðningi við þetta mál, ég kalla það aftur tæknilega breytingu, og fagna því að við séum á þessari vegferð eins og annars staðar í kerfinu. Hv. þm. Steinunn Þóra nefndi hérna áðan samanburð við lög sem var breytt varðandi þungunarrof. Þar var einmitt verið að víkja frá skilyrðum sem sett voru í lögum um að konur þyrftu einhvern veginn samþykki einhverrar nefndar einhverra miðaldra hvítra karla til að ráða yfir sínum eigin líkama. Við erum náttúrlega enn með eitthvað slíkt —  ég nota hér  auðvitað ákveðna  menningarlega myndlíkingu, ég meina það ekki berum orðum þegar ég tala um miðaldra hvíta kalla. Það snýst bara um það að það eru einhverjir bírókratar sem eiga í rauninni að taka afstöðu til þess hvort fólk eigi að fá að njóta sinna réttinda eða ekki. Það er auðvitað algerlega sjálfsagt að afnema slíkar kröfur. Ég get alveg tekið undir með hv. þm. Steinunni Þóru að það sé kannski eðlilegt að það gerist í skrefum. En það undirstrikar að mínu mati enn frekar hversu sjálfsagt þetta mál er og þetta frumvarp. Ég vona og geri ráð fyrir að það fái góðan hljómgrunn hér í þinginu og verði samþykkt héðan sem lög frá Alþingi hið fyrsta.


Ræðumaður: Andrés Ingi Jónsson

Herra forseti. Mig langar bara að nefna hérna seinni lið fyrra andsvars hv. þingmanns sem snerist um 3. gr. frumvarpsins, þessa heimild til að breyta kynskráningu oftar en einu sinni. Ég held að það sé ekkert svo hár þröskuldur eins og lögin eru í dag. En það er bara vegna þess að þjóðskrá er mjög lipur þessa dagana gagnvart þessum málaflokki. Við upplifðum það t.d. þegar trans skatturinn var felldur úr gildi að þjóðskrá  beið tilbúin á starttakkanum eftir því að lögin birtust í Stjórnartíðindum til að geta breytt framkvæmdinni bara strax, voru með eyðublaðið tilbúið. Þau vilja gera vel í þessu, ég efast ekki um það. En í grunninn er þetta náttúrlega bara prinsippmál. Ef við leyfum fólki samkvæmt lögum að skilgreina kyn sitt sjálft og lítum á það sem grunnréttindi samkvæmt lögum um kynrænt sjálfræði, þá getum við ekki verið með, þó að það sé bara lágur þröskuldur. Við þurfum  að afnema þá alveg. Kannski er það ári of langt. Ég setti það bara inn til að stressa ekki íhaldsfólkið. Mér þætti ekkert að því að vera með engin tímamörk. Ef þú skiptir um skoðun á morgun og vilt breyta kynskráningu aftur, ég sé ekki að það setji neitt af hjörunum. En ég er algerlega sammála því að þetta er eitthvað sem nefndin á að skoða út frá því sjónarhorni að standa vörð um þessi réttindi og þann hóp sem um er að ræða.


Ræðumaður: Andrés Ingi Jónsson

Herra forseti. Ég vil þakka hv. þingmanni andsvarið og tek undir það að ég held að það sé eitthvað sem nefndin eigi hiklaust að skoða. Eins og ég kom inn á í framsöguræðu minni var ekki mitt fyrsta val að leggja til þessi aukavegabréf. Það orkar tvímælis að búa til einhver platvegabréf til að fólk geti verið öruggt úti í heimi. Einfaldast hefði mér þótt að fjarlægja kynskráningu úr vegabréfum almennt og þar með værum við öll á sama stað þegar við erum á ferðalagi. Kannski er það fær leið, kannski ekki. Ef ekki, þá vona ég að nefndin beiti skapandi hugsun í þessu verkefni. Það sem við erum sammála um er að hér er vandamál sem þarf að leysa. Hluti af vandamálinu, og ástæða þess að þetta frumvarp er lagt fram, er að ráðuneyti átta sig ekki nógu vel á vandanum. Ég vísa til tveggja fyrirspurna sem ég fékk svör við á 152. löggjafarþingi, annars vegar frá dómsmálaráðherra og hins vegar frá forsætisráðherra. Þar skein í gegn að þau áttuðu sig varla á því að þetta væri vandamál og sögðu að ef þetta væri vandamál væri það á þeim skala að þau hefðu aldrei frétt neitt af því. Ég held að þeim nægði að mæta á félagsfund hjá samtökunum Trans Ísland til að fá fréttir af fólki sem lítur á þetta sem raunverulegt vandamál dagsins í dag. Þó að þetta frumvarp gerði ekki annað en að ýta við ráðuneytinu svo að það fattaði stöðuna og áttaði sig á því að hér þarf að bregðast við á einhvern hátt þegar fólk með kynhlutlausa skráningu og aðstandendur þeirra vita ekki einu sinni til hvaða landa er öruggt að ferðast og vita ekki hvaða lönd taka gild ferðaskilríki með hlutlausa skráningu — ríkið þarf að stíga inn og tryggja öryggi þessara einstaklinga.


Ræðumaður: Andrés Ingi Jónsson

Forseti. Ég mæli hér fyrir frumvarpi um bætta stöðu kynsegin fólks sem er ætlað að taka á nokkrum litlum og einföldum atriðum sem bæði draga úr óþörfum stjórnsýsluhindrunum og auka öryggi kynsegin fólks. Þetta er í grófum dráttum fjórþætt.

Í fyrsta lagi er lagt til að fólk geti breytt öllu nafninu sínu án hindrana, en í dag gildir það bara um fornöfn. Í öðru lagi er lagt til að fólk með kynhlutlausa skráningu í þjóðskrá geti fengið aukavegabréf með karl- eða kvenskráningu ef því sjálfu þykir það betur geta tryggt öryggi þess á ferðalögum. Í þriðja lagi er lagt til að auðveldara verði að breyta kynskráningu oftar en einu sinni og að það þurfi ekki að rökstyðja sérstaklega eins og er í lögum í dag heldur þurfi einfaldlega að láta tíma líða á milli breytinga. Í fjórða lagi er lagt til að ekkert gjald verði innheimt vegna nýrra persónuskilríkja sem fylgja breyttri kynskráningu.

Þetta er allt að mati okkar flutningsmanna augljósar úrbætur, lagfæringar á atriðum sem hafa komið í ljós þegar fór að reyna á lög um kynrænt sjálfræði. Þetta er það sem ég myndi segja að væru atriði sem liggja hér eins og fiskur í tunnu og bíða þess að við grípum þau og gerum að lögum.

Mig langar að fara yfir það lið fyrir lið hvað felst nákvæmlega í ólíkum greinum frumvarpsins. Mig langar að setja þetta í samhengi við þær lagfæringar sem hafa nú þegar verið gerðar á lögunum og fara aðeins yfir söguna, vegna þess að þegar lög um kynrænt sjálfræði voru sett fyrir næstum fimm árum voru þau stórt skref fram á við. Þau voru ekki hinn endanlegi áfangastaður heldur lá alltaf fyrir að það þyrfti frekari úrbætur. Þar voru ákveðin atriði sem var beðið með að klára og voru falin inni í frekari vinnu samkvæmt bráðabirgðaákvæðum.

Þegar þú ert með nýja heildarlöggjöf og fer að reyna á hana koma í ljós atriði sem frumvarpshöfundum hafði ekki dottið í hug. Svo breytist samfélagið líka. Þarfir breytast. Þannig er t.d. búið að gera þrjár breytingar á þessum lögum á grundvelli bráðabirgðaákvæða. Aldursviðmiðum var breytt samkvæmt ákvæði til bráðabirgða II. Barnalögum var breytt til að taka tillit til foreldrastöðu fólks með kynhlutlausa skráningu samkvæmt sama bráðabirgðaákvæði. Í samræmi við ákvæði til bráðabirgða I í lögunum var samþykkt frumvarp um stöðu barna sem fæðast með ódæmigerð kyneinkenni.

Þetta voru fyrirséðu breytingarnar 2019 en ófyrirséðu breytingarnar sem hafa verið gerðar frá því að lögin voru samþykkt eru tvær, þær eru ekki jafnmargar. Áður en lögin tóku gildi, minnir mig, var bætt inn ákvæði um að þau næðu líka til íslenskra ríkisborgara sem búsettir eru erlendis þannig að fólk á erlendri grundu gæti nýtt sér lög um kynrænt sjálfræði. Síðan afnámum við stuttu eftir að lögin tóku gildi gjaldtöku fyrir að leiðrétta kynskráningu í þjóðskrá. Það er gott dæmi um það sem við erum að ræða hér, annmarka sem koma ekki í ljós fyrr en lögin eru komin af stað í byrjun janúar 2019. Þá rak fólk sig á það, þegar það mætti upp í þjóðskrá og vildi breyta kynskráningu, að það var rukkað um 9.000 kr., sem þingfólkinu sem samþykkti lögin virtist ekki ýkja há upphæð.

Í fyrsta lagi er það grundvallarmannréttindamál að fólk geti skilgreint kyn sitt sjálft í samræmi við það sem var samþykkt með lögum um kynrænt sjálfræði. Þá fylgir ýmis kostnaður því að fara gegnum kynstaðfestandi ferli og þetta er oft og tíðum afskaplega jaðarsettur hópur og illa staddur efnahagslega. Því sammæltist Alþingi á vormánuðum 2019 um það að fella úr gildi það sem við höfum kallað transskatt. Þetta var lagfæring sem var nauðsynleg og við náðum saman um. Ég vona að hið sama gerist með sem flest af því sem lagt er til í þessu frumvarpi.

En að frumvarpsgreinunum sjálfum. 1. gr. snýst um að kynskráning hafi ekki áhrif á það hvers konar foreldrisnöfn fólk geti valið sér. Þetta er breyting á mannanafnalögum þannig að við leiðréttum skekkju sem fylgdi því að með lögum um kynrænt sjálfræði var fólki gefið sjálfdæmi um það hvers konar fornöfn það velji sér. Ég mætti heita Andrés en taka síðan upp nafnið Steinunn vegna þess að það er ekkert sem heitir kynjuð fornöfn lengur. Við höfum algjört sjálfdæmi um þetta. En þegar kemur að því að taka upp sveigjanleg eftirnöfn, foreldrisnöfn, þá einskorðast það samkvæmt lögum við fólk sem hefur hlutlausa kynskráningu. Ef við viljum nota -bur í stað -son eða -dóttir, eða sleppa endingunni, þá þarf skráning einstaklings að vera hlutlaus í þjóðskrá. Reynslan sýnir okkur að fólk veigrar sér oft við að gera þetta. Það er vegna þess að enn er ýmis þjónusta kynjuð í kerfinu okkar. Það er vankantur sem þarf að sníða af kerfinu. Til dæmis er ýmis heilbrigðisþjónusta, sem fólk í kynstaðfestingarferli þarf að nýta sér, háð því að þau hafi einhverja tiltekna kynskráningu. Þetta er verið að skoða í heilbrigðisráðuneyti.

Vegna þess að þetta er enn ekki komið í lag, svo löngu eftir að lög um kynrænt sjálfræði voru staðfest, er fullt af fólki sem hefur enn kynskráningu sem er ekki í samræmi við það sem það vildi, einfaldlega vegna þess að þjónustan sem er í boði miðast við þessa skráningu. Fyrir vikið getur það ekki heldur tekið upp nafnið sem það vill. Það er mikilvægur hluti af rétti fólks til að skilgreina kyn sitt sjálft, og skilgreina sig sjálft, að hafa sjálfdæmi um það hvernig nafnið þróast. Þess vegna orkar tvímælis að við höfum þessi vel hugsuðu lög um kynrænt sjálfræði — sem snúast um það að setja vald í hendur einstaklinganna sem sjálf vita best hvar þau standa inni í sér varðandi það hvernig þau vilja skilgreina sig út á við, bæði út frá kynskráningu og nafni — en njörvum eftirnöfnin niður eins mikið og raun ber vitni. Hér er lagt til að allar útgáfur foreldrisnafna, hvort sem þau enda á -son, -dóttir eða -bur eða eru án endingar, standi einstaklingum til boða óháð kynskráningu. Það er einföld og lógísk breyting á mannanafnalögum.

Þá að 2. gr. frumvarpsins. Þetta er annað dæmi um það hvers vegna fólk stígur oft ekki það skref að velja kynskráningu í samræmi við það sem því líður best með vegna einhvers sem stjórnsýslan býður upp á. Staðan er nefnilega sú að ef þú hefur hlutlausa skráningu færðu vegabréf þar sem það kemur fram. Þá færðu opinber skilríki, einu opinberu ferðaskilríkin sem standa þér til boða, þar sem kynseginleiki þinn er skráður svart á hvítu. Þegar þú kemur á landamærastöð þarftu að sýna verði þessi skilríki. Ef lögregla stoppar þig einhvers staðar erlendis þarftu að sýna þessi skilríki.

Forseti. Við vitum það að staða kynseginmála er mjög misgóð eftir löndum. Fyrir vikið myndi það hamla ferðafrelsi fólks verulega að hafa vegabréf sem það er stundum logandi hrætt við að sýna fólki. Við þurfum ekkert að leita til ríkja sem eru þekkt fyrir að vera undir stjórn einhverra rugludalla. Jú, kannski. Tökum einstök fylki Bandaríkjanna. Myndirðu treysta þér til að fara til Flórída á næstu árum ef þú hefðir skilríki þar sem fram kæmi svart á hvítu að þú værir kynsegin? Ég er ekki viss.

Hvað getum við þá gert? Það fyrsta sem mér datt í hug þegar mér var bent á þetta vandamál er kannski einfaldasta leiðin. Við gætum kveðið á um það að í íslenskum skilríkjum væri kyn ekki tiltekið. Það er kannski framtíðarmúsík. Það sem kom í ljós þegar við fórum að grennslast fyrir um þetta er að Alþjóðaflugmálastofnunin er ekki nógu sveigjanleg varðandi það. Kyn er hluti af því sem er grunnskráning í vegabréfum og þar með erum við föst í ákveðnum ramma.

Þess vegna leggjum við til í þessu frumvarpi — á maður ekki að segja skítamix? Ég held það. Þetta er eiginlega ekkert annað. Þetta er leið fyrir ríkið til að finna skapandi lausn á vanda innan þess ramma sem alþjóðaregluverk setur okkur. Við leggjum til að heimilt verði að gefa út aukavegabréf til fólks sem hefur ástæðu til að óttast að kynhlutlaus skráning í vegabréfi verði því til ama á ferðalögum. Leggjum það í hendurnar á einstaklingunum að meta hvort þau væru öruggari á ferðalagi með viðbótarvegabréf í höndunum þar sem stendur „Karl“ eða „Kona“, og þau gætu flaggað því þegar þeim líst ekki á lögguna sem þau mæta.

Það eru fordæmi fyrir þessu. Það er einfaldlega svo að á síðustu árum, frá árinu 2015 til 2022, voru um 1.000 beiðnir um aukavegabréf afgreiddar samkvæmt upplýsingum frá Þjóðskrá Íslands. Þau vegabréf voru oftast vegna atvinnu fólks, sérstaklega vegna tíðra ferða til landa sem krefjast vegabréfsáritunar þannig að fólk verði ekki innlyksa á Íslandi þó að vegabréfið sé í Noregi hjá einhverju sendiráði vegna vegabréfsáritunar.

Svo eigum við líka dæmi um aukavegabréf sem eru gagngert gefin út til að tryggja öryggi fólks á ferðalögum. Það er nefnilega þannig að í þessum sal er hópur sem á rétt á slíku vegabréfi. Hér er ég með vegabréfin mín tvö. Hér er venjulegt vegabréf eins og við eigum öll. Svo er hér þjónustuvegabréf sem þingmenn geta fengið, m.a. til að geta flaggað því ef við lendum í höndunum á leiðinlegum yfirvöldum í löndum þar sem lýðræðið er ekki haft í jafnmiklum hávegum og hjá okkur. Aukavegabréf til að tryggja öryggi fólks á ferðalögum er þekkt stærð. Við viljum útvíkka þá nálgun ríkisins aðeins, þannig að hún nái ekki bara til þess forréttindahóps sem situr hér á þingi heldur líka til jaðarsetts hóps sem við vitum að getur verið í hættu á ferðalögum víða um lönd.

Þá að 3. gr. frumvarpsins. Hún snýst um það að einfalda fólki að breyta kynskráningu oftar en einu sinni. Ákvæðið í lögum um kynrænt sjálfræði er eftiröpun af ákvæði sem hefur verið lengi í mannanafnalögum, þar sem kveðið er á um að það megi breyta nafni einu sinni — en það má breyta því oftar ef þú biður ógeðslega fallega. Ef þú rökstyður það og segir af hverju þú þarft að breyta því aftur geturðu fengið leyfi til þess.

Ég ætla ekkert að elta ólar við ákvæði í mannanafnalögum. Mig langar bara að vera með fókus á lög um kynrænt sjálfræði. Fyrir það fyrsta er markmiðsákvæði laga um kynrænt sjálfræði að tryggja rétt fólks til að skilgreina kyn sitt sjálft. Það gengur hreinlega gegn þeim rétti að við setjum því mjög þröngar skorður hvort fólk geti breytt skráningu oftar en einu sinni. Það er einn þáttur. Annar er sá að fólk sem nýtir sér þau réttindi sem lög um kynrænt sjálfræði veita lendir ekki alltaf í fyrsta skrefi á þeim stað þar sem það verður um aldur og ævi. Það er eðlilegt að einstaklingur sem við fæðingu er skráður karl fari á einhverjum tímapunkti í hlutlausa skráningu en uppgötvi síðan að einhverjum tíma liðnum að eðlilegra væri að vera skráð sem kona. Þetta er ferli sem fólk fer gegnum, mjög persónulegt ferli og ólíkt eftir því um hvaða einstaklinga er að ræða. Þess vegna eigum við að láta það í hendurnar á þeim að meta þetta sjálf. Til að koma til móts við fólk sem óttast að við þetta bresti á einhver galskapur í liðinu og fólk fari að breyta kynskráningu hægri vinstri var sett einföld tímabremsa. Þegar ár er liðið frá því að þú breyttir kynskráningu geturðu gert það aftur án þess að biðja sérstaklega um leyfi. Það sé þitt að ákveða breytingu númer tvö, alveg eins og það var þitt að ákveða breytingu númer eitt.

Þá að 4. og 5. gr. 4. gr. snýst um að útgáfa aukavegabréfa til fólks með hlutlausa skráningu verði gjaldfrjáls — alveg eins og reyndar aukavegabréfin sem við þingmenn fáum, þau eru frí — og að öll persónuskilríki sem hið opinbera gefur út sem nauðsynlegt er að breyta þegar fólk skiptir um kynskráningu og nafn verði gjaldfrjáls sömuleiðis. Þá erum við að tala um vegabréf, ökuskírteini og nafnskírteini.

Þetta eru efnisgreinar frumvarpsins. Ég undirstrika við forseta að þetta frumvarp sprettur upp úr samtölum við fólk sem stólar á þessi lög. Þetta sprettur upp úr ákalli frá einstaklingum sem óttast um öryggi sitt á ferðalögum og frá fjölskyldum þeirra. Þetta er afurð þess að fólk sem hefur rekið sig á stjórnsýsluhindranir vill fá úr þeim bætt.

Ég legg þetta mál fram til að styrkja rétt fólks til að skilgreina kyn sitt sjálft. Við sem stöndum að því viljum auka öryggi kvára og stálpa á ferðalagi. Við viljum einfalda líf fólks sem á undir högg að sækja í samfélagi okkar, sem hefur orðið svo ofboðslega augljóst á undanförnum vikum sérstaklega. Það bakslag sem við höfum orðið vitni að í málefnum hinsegin fólks á síðustu vikum er sárgrætilegt og eitthvað sem við þurfum að spyrna á móti. Eitt af því sem Alþingi Íslendinga getur gert til að spyrna á móti bakslaginu er að stíga skref fram á við, eins og að samþykkja þetta frumvarp. Ég beini því til allsherjar- og menntamálanefndar að afgreiða það vel og örugglega.


Ræðumaður: Björn Leví Gunnarsson

Forseti. Þetta er enn eitt dæmið um ákveðið ábyrgðarleysi þar sem er verið að reyna að finna alls konar afsakanir til að halda áfram iðnaði sem virkar einfaldlega ekki. Ég hef enga trú á að stóru orðin um eftirlit og afleiðingar verði að einhverjum veruleika því að þó að það verði kannski afleiðingar í lögum þá held ég að það þurfi eitthvert kraftaverk til að hagsmunaaðilar þurfi að axla ábyrgð. Þetta er kannski  kunnuglegt stef úr ýmsu öðru. Þetta er alltaf að gerast. Það er  ástæða fyrir því að þessum undanþágum var troðið hérna í gegnum þingið á einum degi. Sami söngur og áður. Hann er yfirleitt dulbúinn á einhvern hátt, eins og hv. þm. Teitur Björn Einarsson kom hérna með áðan, kemur með einhver rök sem hann klæðir í vísindalegan búning en það er ekkert nema hrekkjavökubúningur þegar allt kemur til alls því að það þurfti ekki nema stutta leit í vísindaritum til þess að finna að í Noregi t.d. eru  stórar rannsóknir sem hafa verið gerðar þar sem niðurstöður eru m.a. að af 239 stofnum sem eru þar — eða stofnar er nú ekki rétt, það eru svona „populations“,  í rauninni bara í  ám sem laxar ganga upp í —  eru tveir þriðju sem bera merki um genamengun, tveir þriðju af þeim sem voru rannsakaðir. Það ber þess merki að þetta áhættumat sem var áður, að það þyrfti stórar sleppingar oft, er einfaldlega rangt. Það er rangt og það sýnir sig í raungögnum. Það eru staðreyndirnar sem við þurfum að tala um, hv. þm. Njáll Trausti Friðbertsson.


Ræðumaður: Halldóra Mogensen

Forseti. Umræðan um sjókvíaeldi hefur farið hátt í íslensku samfélagi undanfarið í kjölfar ítrekaðra umhverfisslysa. Nú síðast í sumar sluppu 3.500 eldislaxar úr laxeldiskví Arctic Fish. Þessi slysaslepping er önnur stóra slysasleppingin sem komið hefur upp í íslensku sjókvíaeldi á síðastliðnum árum en árið 2020 sluppu 82.000 eldislaxar úr sjókví hjá Arnarlaxi. Vandamál við slysasleppingar eru ekki ný af nálinni í víðara samhengi fiskeldis. Undanfarin 20 ár hefur villtur laxastofn í Noregi dregist saman um helming og er að finna erfðablöndun í 71% norskra áa. Hingað til hefur ekki tekist að koma í veg fyrir að laxar sleppi úr opnu sjókvíaeldi. Það hefur ekki verið hægt að koma í veg fyrir það. Reynslan í Skotlandi og Kanada er ekkert betri, hún er bara jafn slæm. Í raun bendir reynslan hér á landi og í þeim löndum sem hafa mun meiri reynslu en við höfum í þessum iðnaði til þess að sleppilax sé órjúfanlegur partur af sjókvíaeldi. Laxalús er það líka. Nú herjar laxalúsafaraldur á íslenskan eldislax rétt eins og hún hefur gert undanfarna áratugi í Noregi og Skotlandi. Ágengni lúsar á sunnanverðum Vestfjörðum er verri en nokkru sinni. Lyfið sem er notað til að drepa lúsina hefur mikil og víðtæk áhrif á vistkerfið, t.d. á aðra hryggleysingja; krabbadýr og rækju. Lyfið á einungis að nota sem neyðarúrræði en þrátt fyrir að það eigi bara að nota það í neyð er það núna í notkun á átta laxeldissvæðum í Arnarfirði, Tálknafirði og Dýrafirði, víðar en það hefur nokkurn tímann áður verið leyft. Þannig að þetta er verulegt vandamál.

Það er ekkert annað en óskhyggja, forseti, að halda því fram að hér á landi eða annars staðar sé hægt að stunda sjókvíaeldi í opnum sjókvíum og á sama tíma tryggja að alvarleg umhverfisslys eigi sér ekki stað. Það er óskhyggja. Við þurfum að horfast í augu við þennan veruleika og banna sjókvíaeldi í opnum sjókvíum strax.


Ræðumaður: Gísli Rafn Ólafsson

Virðulegi forseti. Meira en 1.000 börn hafa verið drepin og yfir 2.500 hafa slasast á síðustu 11 dögum í loftárásum Ísraela á Gaza-svæðið. Það þýðir að eitt barn á Gaza deyr á hverjum 15 mínútum. Börn eru þriðjungur þeirra sem hafa látist og slasast frá því að Hamas framdi grimmdarleg og óafsakanleg hryðjuverk í Ísrael. En sama hversu grimmdarleg hryðjuverk eru þá geta þau aldrei afsakað það að ráðast á almenna borgara, sér í lagi börn. Það að loka fyrir aðgengi að vatni og eldsneyti hefur einnig haft gríðarleg áhrif á börn á svæðinu. Nýburar og alvarlega veik börn á sjúkrahúsum á Gaza-svæðinu munu þjást eða látast nú þegar lyf, eldsneyti, rafmagn og vatn er á þrotum. Þessi börn eru ekki í stríði og hafa ekki framið nein hryðjuverk. Mannúðaraðstoð og birgðir til neyðarhjálpar eru til staðar við landamæri Gaza og Egyptalands en er neitað um aðgengi af Ísrael þrátt fyrir mikinn þrýsting frá alþjóðasamfélaginu.

Yfirvofandi er stórfelld innrás Ísraelshers inn á Gaza, árás sem mun orsaka dauða enn fleiri barna, árás sem mun stökkva 2 milljónum manna á flótta, árás sem mun orsaka eina verstu mannúðarkrísu í Miðausturlöndum í áratugi. Erum við Íslendingar tilbúnir að leggja enn meira af mörkum til að styðja við þá miklu mannúðaraðstoð sem þörf er á? Erum við tilbúin að taka á móti enn stærri hópi flóttamanna frá Palestínu en við höfum hingað til gert? Erum við tilbúin að fordæma á alþjóðavettvangi þá stríðsglæpi sem framdir eru gagnvart almennum borgurum á Gaza? Munum við vera tilbúin að setja á fót sams konar alþjóðlega tjónaskrá yfir stríðsglæpi og sett var á fót í vor fyrir Úkraínu? Þetta eru allt spurningar sem við þurfum að spyrja okkur sjálf og vera tilbúin að svara.


Ræðumaður: Þórhildur Sunna Ævarsdóttir

Virðulegur forseti. Forsætisráðherra og fráfarandi fjármálaráðherra hafa bæði haldið því fram að það hafi komið þeim verulega á óvart að Bankasýsla ríkisins væri ekki sjálfstæð stofnun heldur heyrði hún undir fjármálaráðherra, þau hafi bæði fengið lögfræðiráðgjöf um annað og sagði núverandi utanríkisráðherra, Bjarni Benediktsson, í Silfrinu í gær, með leyfi forseta:

„Í nefndaráliti efnahags- og viðskiptanefndar sagði hreinlega að þetta væri sjálfstæð stofnun þótt umboðsmaður komist að annarri niðurstöðu.“

Nú finn ég mig knúna til að leiðrétta þessar rangfærslur ráðherrans. Í nefndaráliti meiri hlutans sem gerði frumvarp um Bankasýslu ríkisins að lögum kemur aftur á móti fram:

„Með frumvarpinu er lagt til að sett verði á fót sérstök ríkisstofnun sem beri heitið Bankasýsla ríkisins og heyrir hún undir fjármálaráðherra.“

Þetta verður ekki mikið skýrara. Sambærilegt orðalag er notað í lögunum sjálfum sem við hljótum að vera sammála um að sé það sem gildir. En í nefndarálitinu stendur enn fremur, með leyfi forseta:

„Nefndin ræddi á fundum sínum það álitaefni hvort koma ætti verkefnum Bankasýslu fyrir í hlutafélagi eða stofnun. Meiri hlutinn telur að stofnun eigi betur við þegar litið er til mikilvægis þess að stofnanir lúti almennum reglum ríkisrekstrar, hafi skilgreindan ramma og skýra ábyrgðarkeðju, þ.e. ráðherra ber endanlega ábyrgð gagnvart almenningi. Þá bendir meiri hlutinn á að stofnanir lúta reglum upplýsinga- og stjórnsýslulaga.“

Í hvað var ráðherra að vísa? Jú, umsögn efnahags- og skattanefndar um frumvarpið sem finna má í viðhengi við nefndarálit meiri hluta nefndarinnar sem fór með málið.

Forseti. Við hljótum að vera sammála um að lög ganga framar nefndarálitum og nefndarálit ganga framar umsögnum í túlkun á lögum. Það er því mjög forvitnilegt að heyra um fjölda lögfræðiálita sem styðja þessa bjöguðu niðurstöðu, að Bankasýslan heyri ekki undir ábyrgð ráðherra. Ég tel mikilvægt að upplýsa hvernig ráðherrarnir fengu svona vonda ráðgjöf og ég mun því óska eftir afriti af þessum álitum á viðeigandi vettvangi innan þingsins.


Ræðumaður: Björn Leví Gunnarsson

Forseti. Í málsvörn fyrrverandi fjármálaráðherra hefur komið fram að það hafi ekki verið praktískt að fara yfir og meta öll tilboðin sem bárust. Þetta kom líka fram í máli hæstv. menningar- og viðskiptaráðherra í Silfrinu í gær, að það væri ekki praktískt að leggja mat á svona mörg tilboð. En eins og málið kom inn til þingsins í þeirri stuttu útgáfu sem það var, var minnst á það að tilboðssala færi fram fyrir hæfum fagfjárfestum og þess háttar. Dæmi voru tekin um lífeyrissjóði og aðra stóra fjárfesta og í öllum gögnum málsins er ýjað að því í rauninni að um fá tilboð yrði að ræða. Það var alla vega skilningur okkar allra í fjárlaganefnd að það væri ekki von á mörgum eða einhverjum rúmlega 200 tilboðum. Ef allt hefði farið eins og það átti að fara, eins og þingið bjóst við á þessum stutta tíma sem það fékk kynningu á málinu, hefði ekki verið neitt mál að skoða innan við tíu tilboð. En málið fór öðruvísi og bara það að rúmlega 200 tilboð bárust hefði átt að vekja athygli ráðherra á því að eitthvað skrýtið væri í gangi. Viðvörunarbjöllur hefðu átt að fara í gang. Það er svo margt annað sem ráðherra hefði getað gert sem hefði komið í veg fyrir allt þetta klúður sem varð. Bara að spyrja þeirrar einföldu spurningar og fá skriflegt svar við henni: Er ég hæfur til að taka þessa ákvörðun? Bara sú spurning og það svar hefði leyst öll þessi vandamál. Ráðherra hefði annaðhvort fengið ranga svarið: já, eða rétta svarið: nei. Hvort sem hefði verið værum við með það skriflegt að sérstökum hæfisreglum hefði verið fylgt. Það gerðist ekki og það er vanræksla af hendi ráðherra.


Ræðumaður: Gísli Rafn Ólafsson

Virðulegi forseti. Hér er verið að ræða um búsetuúrræði fyrir fólk á flótta. Það er að sjálfsögðu alltaf flókið að takast á við það þegar hingað til lands eða hvert sem er kemur fullt af fólki á flótta. Í sumum löndum, t.d. í Afríku, eru settar upp flóttamannabúðir. Sumar hverjar hafa verið tímabundið þar, eins og t.d. flóttamannabúðirnar í Norður-Kenía sem settar voru upp 1991, en þangað hafa aðallega komið Sómalar sem hafa verið að flýja slæmt ástand í Sómalíu. Þar búa um þessar mundir um 500.000 manns í eyðimörk og á svæði sem ekki er mjög gefandi enda kannski valið vegna þess, rétt eins og við Íslendingar völdum staðsetningu fyrir herinn uppi á Miðnesheiðinni af því að þar var ekki mikið að fá á þeim tíma. En meira að segja í þessum flóttamannabúðum, sem uxu mikið fyrir um tíu árum síðan þegar mikil hungursneyð og styrjöld braust út í Sómalíu, eru gerðar ákveðnar kröfur og skilyrði sett. Það er vegna þess að alþjóðasamfélagið hefur komið sér saman um það hvers konar aðbúnaður getur talist vera minnsti mögulegi aðbúnaður fyrir fólk. Þar eru t.d. teknir fram hlutir eins og hversu mörg salerni þurfa að vera fyrir fólk sem er á flótta, hvort sem það eru flóttamenn eða fólk sem hefur orðið fyrir náttúruhamförum. Þar er til ákveðin tala; fyrir hverja 50 manns þarf ákveðið mörg salerni.

Hér erum við að tala um frumvarp sem gefur ákveðna tímabundna afslætti af okkar byggingarlöggjöf og skipulagslöggjöf. Ég get svo sem skilið það að við viljum ekki að hlutir þurfi að fara í gegnum hið flókna og langa ferli sem það að breyta skipulagi getur verið, þ.e. að breyta því hvort um atvinnuhúsnæði eða íbúðarhúsnæði er að ræða. Við höfum öll séð að það getur stundum tekið jafnvel nokkur ár eða áratugi að ná samkomulagi um slíkt. En þegar kemur að öryggi, hreinlætismálum og öðru slíku megum við alls ekki gefa afslátt. Ef við sjálf værum á flótta myndum við ekki vilja það væri gefinn afsláttur af því að okkar líf, bara af því að við værum á flótta, væri eitthvað minna virði heldur en annarra. Rétt eins og áðan var bent á í ræðu erum við þegar að eiga við alvarlegar afleiðingar þess að búið er í húsnæði sem ekki er skipulagt sem íbúðarhúsnæði. Við erum að sjá þessa stundina eldsvoða í iðnaðarhúsnæði þar sem 20–30 manns bjuggu. Við erum ekki að ná að halda utan um þetta vegna þess að það eru ansi margir sem búa hér á landi í húsnæði sem er ekki ætlað til íbúðar.

Nú ætlum við að gefa afslætti fyrir fólk sem kemur hingað og sækir um hæli, en hvað með alla hina sem hafa komið hingað og búa í slíku húsnæði nú þegar? Þar erum við líka að gefa ákveðna afslætti. Þar erum við ekki að horfa á byggingarlöggjöfina og skipulagið. Hvernig væri að taka til þar áður en við byrjun að gefa afslátt af þessu? Bara sem dæmi, þegar sett var upp sú fjöldahjálparstöð sem rekin er niðri í Borgartúni fyrir hælisleitendur sem  koma til landsins, þá var t.d. farið í að skoða hvort það væru nógu mörg salerni, eins og ég nefndi áðan, vegna þess að þegar þú ert með fjöldahjálparstöð eru líka skilyrði um að hafa ákveðið mörg salerni per einstakling. Þannig tryggjum við að ekki brjótist út alls konar farsóttir, við tryggjum líka öryggi fólks með því að passa upp á aðgreiningu, hverjir fá að fara inn á hvaða klósett o.s.frv. Þetta eru allt saman mál sem skipta máli, líka fyrir fólk á flótta. Því er mikilvægt að við pössum það þegar þetta frumvarp fer inn í nefndarvinnuna að það sé virkilega að skoðað að hér sé ekki verið að gefa afslætti af öryggi eða heilsu fólks. Bara af því að það kemur annars staðar frá, bara af því að það talar ekki okkar tungumál, bara af því að það er ekki íslenskir ríkisborgarar sem kjósa okkur sem hér erum inni þá megum við aldrei gefa slíka afslætti, því að líf er líf alls staðar.


Ræðumaður: Björn Leví Gunnarsson

Forseti. Ég þakka kærlega fyrir umræðuna og allar ábendingarnar sem hafa komið hérna fram. Ég held að ráðherra fari vel nestaður inn í ráðuneytið aftur eftir þessa umræðu. Það eru nokkur atriði sem hafa komið fram, það er ekki búið að meta þessi þolmörk enn þá. Það er vissulega rétt eins og var talað um í umræðunni að það er dýnamískt. Það er hægt að fara í ákveðna uppbyggingu á hverjum ferðamannastað fyrir sig til að auka þolmörk, klósett voru vandamál hérna um tíma. Ef við rekjum okkur aðeins til baka þá hófst þetta í kringum 2012, 2013 þegar var farið í markaðsátak eftir hrunið, Inspired by Iceland, eða Innblásin af Íslandi, sem ég held að megi alveg segja að hafi heppnast gríðarlega vel. Kannski aðeins of vel þegar allt kom til alls af því að við vorum alls ekki undirbúin undir allan þann fjölda sem fannst þetta mjög aðlaðandi hugmynd og greip tækifærið og kom til Íslands. Við urðum mjög hissa á því hversu margir komu, ekki það að að sjálfsögðu er Ísland fallegt land o.s.frv. en þetta var mikill fjöldi. Aukaviðbrögð eru náttúrlega innkoma samfélagsmiðla, t.d. Instagram, og Bieber-áhrifin hérna þar sem hann tók mynd af sér í Fjaðrárgljúfrum og Jökulsárlóni og núna vilja allir fara þangað og taka mynd af sér á nákvæmlega sama stað, á stað sem má alls ekki fara á. Þannig að það eru áhugaverð atriði sem við höfum litla stjórn á. En markaðsátakið stjórnar að miklu leyti einmitt áhuga fólks á að koma hingað og það eru mörg atriði sem er hægt að grípa til. Það er hægt að stilla markaðsátaki í hóf og þar með væntingum og áhuga fólks sem leitar annað í staðinn, alla vega á meðan við höfum ekki bolmagnið til að taka á móti því. Nægt er í rauninni flæði ferðamanna efnahagslega séð, ávinningurinn af ferðaþjónustunni er mjög mikill eins og er og þá spyr maður bara: Hversu mörgum getum við tekið á móti?


Ræðumaður: Þórhildur Sunna Ævarsdóttir

Virðulegi forseti. Ég vil byrja á að þakka hæstv. menningar- og viðskiptaráðherra fyrir að eiga þessa sérstöku umræðu með okkur um þolmörk ferðaþjónustunnar. Þetta er mikilvæg umræða sem ég tel að við eigum að taka, þótt fyrr hefði verið.

Mig langar að benda á í upphafi ræðu minnar að ég tel að ferðaþjónustan eins og hún er núna sé ekki efnahagslega sjálfbær þar sem hún hefur gríðarlega stór áhrif á framboð á íbúðarhúsnæði. Hún hefur það með því að taka mikið húsnæði undir ferðamennina sjálfa, með því taka mikið húsnæði undir aðflutta sem vinna í ferðaþjónustu en hún hefur líka áhrif á framboð á framleiðslutækjum til húsnæðisuppbyggingar sem eru í mjög miklum mæli upptekin í hótelbyggingum og fara þar af leiðandi ekki í að byggja upp það íbúðarhúsnæði sem við svo sárlega þurfum á að halda.

Ég saknaði þess að heyra ráðherra einnig svara til um þolmörk heilbrigðiskerfisins gagnvart ferðaþjónustunni. Við vitum það t.d. að í ár hafa 6% allra þeirra sem koma á bráðamóttökuna verið ferðamenn. Þá er ótalið álagið á heilsugæslur og spítala annars staðar á landinu að ónefndu álaginu á lögregluna og björgunarsveitirnar. Ég vil benda ráðherra á að við þurfum ekki að bíða eftir að sjö starfshópar ljúki sinni vinnu til að styrkja þá innviði okkar. Ég vil spyrja hvað stendur til að gera í þeim efnum, ekki seinna en strax, því að við sjáum ekki merki um það í fjárlagafrumvarpinu að nóg sé verið að gera til að bregðast við þessu gríðarlega álagi á innviði okkar vegna einmitt þessa atvinnugeira.

Að lokum langar mig að taka undir með hv. þm. Þórunni Sveinbjarnardóttur varðandi tekjuskiptinguna milli ríkis og sveitarfélaga. Mér finnst mjög mikilvægt að við tökum þetta til skoðunar, hvort t.d. hluti af virðisaukaskatti verði eftir í heimabyggð, eða þeim sem verður til af ferðaþjónustunni, þeim sem verður til af gistinóttum sem eru seldar þarna og hvort það megi ekki skoða að hækka virðisaukaskattinn á gistinóttum til að slaka mögulega líka aðeins á spennunni í hagkerfinu og lækka verðbólguna sem við eigum víst öll að vera að vinna gegn saman.


Ræðumaður: Björn Leví Gunnarsson

Forseti. Árið 2012 komu tæplega 650.000 ferðamenn til Íslands. Sex árum seinna voru ferðamenn orðnir rúmlega 2,3 milljónir talsins þegar flestir komu til Íslands. Það þýðir að um 44.000 ferðamenn eru hér á landinu að meðaltali á hverjum degi. Það eru 5.000 fleiri ferðamenn en allir íbúar Kópavogsbæjar sem er næststærsta sveitarfélag landsins. Í Kópavogi eru fjórar heilsugæslustöðvar, í Hamraborg, Urðarhvarfi, Hagasmára og í Salahverfi. Það ætti að gefa okkur hugmynd um hvaða álag er vegna ferðamanna á heilbrigðiskerfið.

Samkvæmt fjármálaáætlun ríkisstjórnarinnar er gert ráð fyrir að á þessum áratug verði fjöldi ferðamanna á einu ári kominn upp í 3,5 milljónir. Það er því eðlilegt að spyrja, miðað við hvernig álagið var orðið fyrir Covid og hvernig horfurnar eru á komandi árum, hver þolmörk Íslands séu vegna ferðamanna. Hér er viðkvæm náttúra sem þolir illa átroðning. Hvernig ætlar ráðherra að verja náttúru landsins fyrir átroðningi og utanvegaakstri? Hvaða skilaboð fær hæstv. ráðherra frá umhverfisráðherra um þolmörk náttúrunnar? Eru til skilgreind þolmörk fyrir alla ferðamannastaði og hvað leggur ráðherra til til að ekki verði farið fram úr þeim viðmiðum?

Álagið vegna ferðamanna birtist okkur á mörgum stöðum í samfélaginu, ekki bara náttúrunni og heilbrigðiskerfinu. Álagið sést í samgöngum, löggæslu, hjá björgunarsveitum, í húsnæðiskerfinu og í áskorunum gagnvart skuldbindingum Íslands vegna loftslagsmála. Það ætti að vera tiltölulega auðvelt að bregðast t.d. við álagi á lögreglu. Það þarf einfaldlega fleira fólk. Fjármögnun ætti að vera tiltölulega auðveld líka þar sem skýr tengsl eru milli umfangs ferðaþjónustu og arðsemi hennar fyrir samfélagið. En við erum einhvern veginn í svona græðgisævintýri hérna á Íslandi. Síðasta ævintýri endaði með allsherjarhruni bankakerfisins og því ættum við að hafa lært að stíga varlega til jarðar. En miðað við hvernig málin eru að þróast í laxeldinu virðist enn og aftur að við séum orðin einhver fórnarlömb gróðavonar sem keyrir langt yfir öll þolmörk. Því er tímabært, ef ekki bara með síðustu tækifærum, að koma í veg fyrir neikvæðar afleiðingar af fjölda ferðamanna.

Markmið fyrirtækja í ferðaþjónustu sem og markmið stjórnvalda er að fá verðmætari ferðamenn í staðinn fyrir að fá fleiri. Þrátt fyrir þau markmið er gert ráð fyrir 3,5 milljónum á komandi árum. Og einfalda spurningin er því: Mun náttúran þola þann fjölda og mun samfélagið þola þann fjölda?

Ég efast ekki um að við getum byggt upp ferðamannaiðnað sem getur tekið við álíka fjölda og gert er ráð fyrir en það þarf þá að gerast áður en skaðinn er skeður. Því þarf að spyrja stjórnvöld: Hvað á að gera? Því að þótt það sé tvímælalaust efnahagslegur ávinningur fyrir Ísland að vera með góðan ferðamannaiðnað þá verðum við líka að gæta að gullegginu. Ég er því að vonast eftir því að ráðherra ferðamála geti málað fyrir okkur mynd af framtíðinni. Hvernig mun sjálfbær ferðaþjónusta líta út og hvernig munum við koma í veg fyrir að álagið valdi skaða þannig að við náum einhvers konar sjálfbærni? Hvernig á t.d. að stuðla að betri dreifingu ferðamanna? Þarf annan alþjóðaflugvöll, t.d. í öðrum landshluta heldur en hér á suðvesturhorninu, kannski við Húsavík? Ef einstaka ferðamannastaðir ná þolmörkum, hvernig á að koma í veg fyrir það álag án þess að skerða almannaréttinn og aðgengi heimamanna að eigin bakgarði?

Ferðamannaiðnaðurinn er augljóslega næsta gullgrafaraæði hérna á Íslandi. Getum við með góðri samvisku opnað bara dyrnar án þess að við tökum fyrst til heima hjá okkur þannig að við getum tekið vel á móti fólki? Spurningin er enn mikilvægari af því að ég býst við því að við viljum virða ferðafrelsið. Við erum því ekki að fara að telja inn í landið. Með það í huga, hvernig lítur framtíðin í ferðaþjónustu út í sátt við náttúruna og samfélagið miðað við stefnu stjórnvalda? Stjórnarsáttmálinn segir nefnilega, með leyfi forseta:

„Áfram verður unnið að uppbyggingu innviða í takt við fjölgun ferðamanna.“

En það ætti að vera augljóst að uppbygging innviða er þó nokkuð á eftir fjölgun ferðamanna og tilheyrandi álag sem sú fjölgun er að valda er sýnilegt. Tökum sem dæmi markmið stjórnvalda um hlutfall vistvænna bíla hjá bílaleigunum. Á þessu ári eiga bílaleigurnar að vera með helming af bílaflotanum sem vistvænan. Það kom fram í fjárlaganefnd að framsetningin væri villandi og ónákvæm — þetta kemur fram hjá ráðuneytinu, þ.e. hvað vistvænn bíll þýðir — og Samtök fyrirtækja í ferðaþjónustu segja að það sé ekki séns að ná þessu viðmiði.

Það er því hvorki meira né minna en náttúra Íslands sem er hérna undir og nú er aðgerða þörf, ekki seinna. Við viljum ekki þurfa að þrífa upp eftir hrun eða slysasleppingu í ferðaþjónustunni. Við viljum koma í veg fyrir skaðann, ekki satt?


Ræðumaður: Þórhildur Sunna Ævarsdóttir

Virðulegur forseti. Ég kannski árétta spurninguna sem sneri að því að ráðherra sem gerist uppvís að því að bregðast sínum stjórnunar- og eftirlitsskyldum, hvort það séu ábyrg stjórnmál að hann gangi bara yfir í annað ráðuneyti og taki við stjórnunar- og eftirlitsskyldu þar, þegar álit umboðsmanns kemst skýrt að þeirri niðurstöðu að hann hafi ekki staðið undir þeim í fjármálaráðuneytinu, hvort það séu ábyrg stjórnmál.

Við skulum líta til þess að þegar það er búið að afgreiða það út af borðinu að Bankasýslan sé einhver sjálfstæð stofnun sem beri ein ábyrgð á sjálfri sér og ráðherrar hafi ekkert um að segja og það sé einhver armslengd þarna á milli, þegar því er sópað út af borðinu þá situr það eftir að jafnræðis var ekki gætt við þessa sölu, að upplýsingaskyldu var ekki fullnægt, að fjöldamargir aðrir ágallar voru á þessu söluferli öllu saman og að ráðherra bar stjórnunar- og eftirlitsskyldu gagnvart þessari stofnun sem hann brást.

Er það virkilega svo að bara til þess að þessi ríkisstjórn geti haldið áfram að selja þennan banka,  að það sé einhvern veginn næg ástæða til þess að hann rölti svo bara yfir í annað ráðuneyti? Er honum treystandi til að vera ráðherra ef hann bregst eftirlits- og stjórnunarskyldum sínum? Og það er alveg skýrt.


Ræðumaður: Þórhildur Sunna Ævarsdóttir

Virðulegur forseti. Í áliti umboðsmanns Alþingis um hæfi fyrrverandi fjármálaráðherra í sölunni á Íslandsbanka kemur fram að hugtakið armslengd, sem stjórnarliðar hafa ítrekað vísað í til að fría fyrrverandi fjármálaráðherra undan ábyrgð gagnvart öllu því sem miður fór í framkvæmd á sölu eignarhluta ríkisins í Íslandsbanka, eigi sér ekki, með leyfi forseta: „… skírskotun til löggjafar eða annarra almennt viðurkenndra heimilda íslensks réttar.“ Armslengd er sem sagt ekki til í þessum lögum þrátt fyrir allt sem stjórnarliðar hafa sagt fram að þessu. Sömuleiðis kemur fram í áliti umboðsmanns að Bankasýsla ríkisins njóti ekki sjálfstæðis frá fjármálaráðherra líkt og hæstv. forsætisráðherra hélt m.a. ítrekað fram á opnum fundi með stjórnskipunar- og eftirlitsnefnd í vor. Það sem þetta þýðir, virðulegi forseti, er að það var engin armslengd og það var ekkert sjálfstæði. Það sem þetta þýðir líka er að fjármálaráðherra brást stjórnunar- og eftirlitsskyldum sínum gagnvart Bankasýslu ríkisins. Þetta kemur líka fram í áliti umboðsmanns Alþingis. Spurning mín gagnvart hæstv. forsætisráðherra er einföld. Er það réttlætanleg, er það til þess fallið að styrkja traust almennings á stjórnmálunum að ráðherra sem brýtur gegn eftirlits- og stjórnunarheimildum sínum í einu ráðuneyti tölti bara yfir í annað og taki við stjórnartaumunum þar? Eru það ábyrg stjórnmál, virðulegi forseti?


Ræðumaður: Indriði Ingi Stefánsson

Virðulegi forseti. Það er nauðsynlegt að við förum að huga raunverulega að því vandamáli sem er fátækt. Í því skyni getum við ekki bara horft til þess hvaða tekjur við fáum. Vissulega eru tekjur stór þáttur í því hvernig fólki reiðir af. Ef við skoðum hvernig tekjur og verðlag hafa hins vegar þróast undanfarið ætti sá samanburður að segja skýrt að fátækt ætti varla að vera til. En sá árangur sem meðaltöl gefa til kynna fyrir almenning skilar sér bara ekkert alltaf. Ef við skoðum þróun tekjutíundanna blasir það við að lægri tíundirnar hækka minna þannig að þó að meðaltalið hækki skilar það sér bara ekki jafnt til allra. Þegar ég og margir minna jafnaldra stigum okkar fyrstu skref á húsnæðismarkaði var það sannarlega ekki auðvelt. Að vinna fyrir afborguninni var meira en að segja það. Svo tók það næstu mánuði að borða seríós í kvöldmat eða pasta með tómatsósu. En þegar fólkið sem nú er að stíga sín fyrstu skref kvartar yfir því að þetta sé eiginlega ómögulegt fara margir minna jafnaldra að benda á að þetta hafi alltaf verið erfitt. Það er engin spurning að þetta hafi alltaf verið erfitt, en er erfitt áður sambærilegt við erfitt núna? Vantar okkur mögulega erfiðleikavísitölu til að bera þetta tvennt saman?

Ef við skoðum þróunina frá því í janúar árið 2000 hefur vísitala neysluverðs hækkað mikið, eða þrefaldast. Á sama tíma hafa laun fimmfaldast. Nokkuð góður árangur, ekki satt? Hvað með húsnæði? Jú, húsnæði hefur á þessum tíma sjöfaldast. En var þetta ekki bara hækkunin fyrir hrun? Nei, þróunin er búin að vera jöfn og þétt með nokkrum stórum stökkum. Síðan 2020 hefur húsnæði hækkað um 51%, laun um 34%, verðlag um 27%. Það munar ansi miklu. Og meðan við tökumst ekki á við vandann sem liggur í húsnæðisverðinu mun þetta bara verða verra og munurinn verða meiri. Setjum þetta í smá samhengi. Í miðbænum í Reykjavík var nýlega auglýst til sölu 133 m² hæð og ris á 90 milljónir. Ef við prófum að leiðrétta þetta verð miðað við að húsnæðisverð hefði fimmfaldast eða hækkað jafn mikið og laun þá hefði þessi íbúð verið sett á 64 milljónir. Í febrúar árið 2000, þegar það var svo sannarlega erfitt að kaupa sér íbúð, var svo auglýst til sölu hæð og ris á Grettisgötunni í Reykjavík á 11,3 milljónir.

Ég held að það sé óhætt að segja að erfitt í dag sé sannarlega erfiðara en það var áður. Fólkið sem er núna að reyna að koma sér inn á húsnæðismarkaðinn þarf ekki að borða seríós á sófanum. Það getur leyft sér flottari mat. Munurinn er sá hins vegar að við borðuðum seríós á sófanum í íbúðinni okkar, eitthvað sem æ færri eiga möguleika á að gera. Það hvort fólk býr í eigin húsnæði er það sem gefur oft best til kynna hvernig því reiðir af. Staðreyndin er sú að fólki dugar oft lægri tekjur til að hafa það fínt sem býr í eigin húsnæði en því sem er á leigumarkaði. Það fólk sem er á leigumarkaði er síðan mun líklegra til að þurfa að flytja og býr ekki við sama húsnæðisöryggi og það fólk sem býr í eigin húsnæði. Ótal rannsóknir sýna að sífelldir flutningar hafa slæm áhrif á fólk og sérstaklega börn. Það er síðan hitt að vitanlega ætti það að vera raunhæfur valkostur að vera á leigumarkaði, að það fólk sem kýs það frekar en að skella sér í þær skuldir og skuldbindingar sem fylgir því að vera með eigið húsnæði ætti að geta búið við sama öryggi og aðrir. Við höfum bara ekki gert neitt til þess að svo sé. Til að svo verði þarf að gera ráðstafanir í lögum og reglugerðum til að tryggja það, sem tryggja að fólk sem kýs að vera á leigumarkaði geti búið við sama húsnæðisöryggi og þau sem kjósa og geta búið í eigin húsnæði. Þetta er bara eitthvað sem við verðum að gera, sérstaklega í ljósi þess að við erum eiginlega búin að útiloka nýliðun á húsnæðismarkaði. Æ fleiri eignir eru nú í eigu leigufélaga en ekki einstaklinga og æ fleiri eiga fleiri en eina eign.

Við getum hvorki borðað meðaltöl né búið í þeim. Við getum ekki leyft húsnæðisverði að halda áfram að þróast með þessum hætti. Það vefst ekki fyrir leigufélögum sem sýna methagnað ár eftir ár að kaupa upp það húsnæði sem er hinum almenna launþega með öllu ómögulegt. Við verðum að svara þessari spurningu: Hvernig á fólk að geta búið hér? Ef forsendan fyrir því að hafa það gott á Íslandi er að eiga eigið húsnæði, finnst okkur líklegt að fólk velji það eins erfitt og það er að kaupa húsnæði? Við verðum líka að horfa til þess að sögulega hefur húsnæði verið leiðin til að færa verðmæti milli kynslóða. Þessi þróun lokar að miklu leyti fyrir þann möguleika. Fátækt er margþættur vandi og við megum ekki falla í þá gryfju að einblína á einn þátt. Við verðum að taka til greina stóru hlutina sem afkoma fólks byggir á.


Ræðumaður: Björn Leví Gunnarsson

Forseti. Ég þakka kærlega fyrir þessa skýrslu, en hvað svo? Við erum komin með þessa fínu skýrslu sem fer yfir stöðuna nokkuð vel, og hvað næst? Eigum við ekki að uppræta fátækt, hætta að láta fólk bíða eftir réttlætinu og allt þetta sem við könnumst við? Það er gott og blessað að fá skýrsluna og ræða um innihald hennar en við þurfum líka að tala um hvernig við getum upprætt fátækt. Svarið við því er einfaldlega að það er efnahagsleg ákvörðun að uppræta fátækt. Hún virkar á þann hátt að við setjum og skilgreinum okkur lágmarksviðmið þess að hafa í sig og á, hver lágmarksframfærslan er og gott betur.

Ég rifja oft upp Íslandspóstsmálið. Þegar var verið að breyta Íslandspósti um árið var alþjónustukvöð sett á, sem þýðir að þar sem eru ekki einhverjar markaðsforsendur til að halda úti póstþjónustu getur ríkið sagt: Heyrðu Íslandspóstur, þið munið sjá um þetta og fáið borgað fyrir það með hæfilegu álagi ofan á þannig að passað sé upp á það að hæfilegur hagnaður sé af þjónustunni. Við eigum að sjálfsögðu að beita nákvæmlega sömu viðmiðum fyrir lágmarksframfærslu, að fólk sé ekki bara alveg á strípaðri lágmarksframfærslu heldur með hæfilegan hagnað þar ofan á af því að það er í rauninni frelsi fólks. Um það snýst frelsi fólks, að þegar það getur uppfyllt sínar lágmarksþarfir geti það síðan valið að gera eitthvað umfram það. Núverandi velferðarkerfi sem við erum með nær ekki þessum markmiðum af nokkrum ástæðum, aðallega vegna þess að núverandi kerfi með barnabætur, vaxtabætur, húsaleigubætur og allar þessar bætur fram og til baka, hjá öryrkjum og hvað það er, er með skerðingarhlutföll. Ef fólk bókstaflega hreyfir sig þá skerðast bæturnar þvers og kruss og fólk sem hreyfir sig endar jafnvel með minni peninga á milli handanna heldur en ef það hefði setið heima og gert ekki neitt. Það er gjörsamlega óþolandi. Það er ekki hvati til virkni, til þess að fólk nýti og reyni hæfileika sína í hvað sem er.

Þaðan komum við Píratar inn í þessa umræðu. Við tölum um lágmarksframfærslu og borgaralaun, grunnframfærslu. Það þýðir í rauninni að við byggjum upp þessar hugmyndir um hvar lágmarkið er á skerðingarlausum forsendum. Það er efnahagsleg ákvörðun að haga lagarammanum eða kerfinu þannig. Margir átta sig ekki á því að þótt það sé alveg rétt að það myndi kosta fullt af peningum í bókhaldinu þá stillir það líka hagkerfið, því að þegar við erum búin að skilgreina hvar lágmarkið er þá gengur afgangurinn af hagkerfinu bara fyrir sig og alla vega er tryggt að enginn verði í eða undir lágmarki, að enginn sé í þeirri fátækt sem við skilgreinum miðað við lágmarksframfærsluviðmið. Fólk getur síðan klúðrað alls konar með því að koma sér í skuldir o.s.frv., en við tryggjum samt lágmarksframfærsluna. Það sem er eftir í hagkerfinu er bara það sem fólk leikur sér með hingað og þangað. Það er bara eins og gengur og gerist og í rauninni endurstillist hagkerfið miðað við það. Við skulum ekki blekkja okkur hvað það varðar að ástæðan fyrir því að sumir eru fátækir — ansi margir miðað við einmitt þessa skýrslu — er sú að aðrir taka sér í rauninni meira en þörf er á. Það er bara ákvörðun að haga því þannig. Þetta verðmætamat og markaðurinn sem lagar hitt og þetta — eins og er getur hann seilst í vasa þeirra sem hafa í rauninni lítið sem ekkert á milli handanna, minna en þörf er á. Alla vega er okkar sýn í Pírötum að það þurfi einmitt að útrýma öllum þessum fátæktargildrum. Þessi úrræði eins og barnabætur, vaxtabætur o.s.frv. virka alveg, sérstaklega í ákveðnum kringumstæðum. Núna er t.d. mjög viðeigandi að koma til móts við fólkið vegna verðbólgunnar og þess háttar, stýrivaxtahækkunar, með einmitt verðbótum. Það er bara mjög eðlilegt en ekki eitthvað sem ætti að vera viðvarandi og alls ekki eitthvað sem í rauninni er háð einhverjum skerðingum ef fólk hreyfir sig, því að eins og ég segi þá býr það til fátæktargildru.

Það er í rauninni kjarni þess sem er verið að fjalla um hérna, að fátæktargildra sem slík eldist með fólki, með börnum, upp allan stigann. Þó að hinn efnahagslegi hreyfanleiki sé tiltölulega mikill á Íslandi er samt fylgni þarna á milli. Það eru tengsl á milli þess að vera fátækur í æsku og ýmiss konar vandamála sem fylgja í kjölfarið. Ég get t.d. bara talað aðeins fyrir sjálfan mig, þó að það sé kannski ekki alveg viðeigandi miðað við núverandi aðstöðu, en ég er alla vega sonur einstæðrar móður, verkakonu utan af landi sem hafði alls ekki mikið á milli handanna, langt því frá. Það gerði það í rauninni að verkum að sýn mín á samfélagið var mjög takmörkuð. Ég hafði ekki hugmynd um hvað háskólanám þýddi, meira að segja þegar ég kláraði framhaldsskóla. Það var enginn í fjölskyldunni sem hafði klárað háskólanám og það var bara ekki á kortinu hjá mér. Ég vissi ekkert hvaða möguleika það gat gefið og aðgengi mitt að þess háttar tækifærum var ekki til staðar. Það var ekki fyrr en seinna sem ég fór í háskólanám eftir að ég hafði reynt að feta mig áfram með því að fara í kvöldnám og svo fjarnám, og smám saman kláraði ég þetta. Ég kynntist þessu þegar ég kynntist konunni minni. Hún kom úr fjölskyldu þar sem háskólanám var þekkt og hluti af daglegu lífi. Þar uppgötvar maður einhvern veginn mun stærri og fleiri möguleika til að hafa í sig og á, hafa fleiri tækifæri í lífinu. En það er langt frá því að vera möguleiki fyrir alla. Þó að þetta sé til staðar og menntakerfið sé eins og það er er aðgengið að því bara alls ekkert sjálfsagt, til að byrja með af því að fólk veit jafnvel ekki hvernig á að nálgast það, stunda það eða nýta. Hitt er svo kannski aðallega efnahagslegar hindranir, sem koma í veg fyrir það að geta stundað nám á því stigi yfirleitt.

Ég kem því dálítið að þessu og spyr: Hvað erum við að gera núna? Núna erum við búin að ræða efni skýrslu um fátækt hér á þingi og erum að vinna í því, en nú myndi ég vilja sjá tillögur. Alla vega er tillaga okkar Pírata að við hugum að lágmarksframfærsluviðmiði. Við erum með þingsályktunartillögu um að skilgreina lágmarksframfærsluviðmið, einmitt þá með húsnæði, og að það sé í rauninni grundvöllurinn sem við getum byggt á. Við þurfum að hafa góðan grunn í samfélaginu til að byggja á. Öryggi er alveg grundvallarforsenda þess að við getum flokkast sem velferðarsamfélag, eða velsældarsamfélag eins og hæstv. forsætisráðherra talaði um áðan. Ég sé það alla vega ekki gerast hjá þessari ríkisstjórn og ekki í neinni fjármálaáætlun þessarar ríkisstjórnar. Það koma af og til smá leiðréttingar í barnabótakerfið, húsnæðisbæturnar eða eitthvað svoleiðis, smá leiðréttingar upp sem hafa í rauninni rétt dugað fyrir verðbótum og þróun þar á bak við. En ég held að þetta verði því miður að bíða næstu ríkisstjórnar.


Ræðumaður: Halldóra Mogensen

Forseti. Ég get svarað hv. þingmanni þannig að ég er sammála hugmyndafræðinni. Hvort það eigi að vera 400.000 kr., ég veit það ekki. Á hverju er það byggt? Hvaða rannsóknir liggja að baki?  — Já. Þetta er það sem mig hefur langað að gera með þessa hugmynd um borgaralaun sem ég lýsti áðan. Það er að reikna dálítið út. Mér finnst vanta heildarsamhengi í þetta. Hvernig ætlum við að breyta skattkerfinu til að koma til móts við þetta? Hvernig breytum við tilfærslukerfum, tekjukerfinu og öllu í samræmi við þessar ákvarðanir? Þegar einhverri tölu eins og 400.000 kr. er hent fram treysti ég mér ekki til að segja: Jú, það er rétta talan. Ég er samt algjörlega hlynnt þessari hugmyndafræði og þessari hugmynd. Ég á erfitt með að segja: Já, mér finnst þetta rétta upphæðin og ég styð hana fullkomlega. Ég vona að það svari þessu. Það er ástæða þess að ég er ekki á málinu. Það þýðir samt ekki að ég myndi ekki styðja málið þegar það hefur verið rætt í nefnd og í þingsal. Það getur vel verið að svo verði þótt ég sé ekki meðflutningsmanneskja á málinu. Ég hef fundið fyrir því að við erum oft í svipuðum hugleiðingum og pælingum. Hugmyndafræðin er sú sama og líka raunverulegur vilji til að uppræta fátækt og trú á því að það sé hægt. Mér finnst það svo áhugaverð pæling. Ég er ekki viss um að allir hér, þvert á flokka, séu sammála um að það sé raunhæft. Ég held að margir sjái þetta hugmyndafræðilega sem eitthvað sem er innbyggt í samfélagsgerðina sem ekki sé hægt að koma í veg fyrir. Ég er ekki þar. Við eigum að breyta samfélagsgerðinni.


Ræðumaður: Halldóra Mogensen

Forseti. Ég ætla að byrja á því að segja eitt varðandi borgaralaun. Hugmynd að borgaralaunum væri líklega skynsamlegast að útfæra á Íslandi með persónuafslætti, að greiða hann út til þeirra sem nota hann ekki og hækka hann upp í einhverja lágmarksframfærslu. Hugmyndin með borgaralaunum — hvort sem þú gerir það gegnum persónuafsláttarkerfið, sem hentar okkur vel vegna þess að við erum með þannig kerfi, eða eins og annars staðar í heiminum þar sem þetta er greitt út mánaðarlega — er að þeir sem þurfa ekki á þessu að halda muni alltaf greiða þetta til baka gegnum skattkerfið. Þetta væri upphæð sem færi aldrei til þeirra sem þurfa ekki á henni að halda. Þetta snýr að því að það þarf að endurskoða skattkerfið okkar og sníða það öðruvísi. Það hentar okkur sérstaklega vel að horfa á þetta út frá persónuafsláttarkerfinu þar sem það er þegar til staðar. Við þyrftum að gera breytingar á því þannig að hægt væri að greiða út til þeirra sem nýta ekki persónuafslátt. Þetta myndi sérstaklega gagnast ungu fólki. Svo væri hægt að hækka persónuafsláttinn í skrefum og fylgjast vel með áhrifum sem það hefur. Þetta er ein hugmynd.

En það sem ég hef kallað eftir lengi, og hef verið ótrúlega spennt að sjá, er að við rannsökum þessa möguleika í íslensku samhengi. Nú er verið að gera tilraunir úti um allan heim og það eru mismunandi aðstæður og skattumhverfi í mismunandi löndum. En þetta hefur aldrei verið skoðað almennilega miðað við íslenskar aðstæður og hvernig okkur hentar að gera þetta. Það er útfærsla sem ég vildi að yrði skoðuð. Samfélagið er að breytast rosalega hratt, sjálfvirknivæðing starfa og annað, og við vitum ekkert hvaða áhrif það hefur. Mér finnst að við þurfum að vera tilbúin, meira að segja til að skoða lausnir sem gætu virst útópískar í dag. Við þurfum að skoða það svo að við verðum með einhvers konar plan ef við þurfum á því að halda. Svo gæti þetta mögulega verið ákvörðun. Við viljum kannski nýta okkur það að fólk þarf ekki að vinna jafnmikið. Kannski viljum við setja þetta á af því að allt í einu eru tæknibreytingar, og samfélagið sýnir okkur að það sé ekki þörf á því að við mannfólkið vinnum jafnmikið og við gerum, og við viljum minnka það og breyta tilfærslukerfum.


Ræðumaður: Halldóra Mogensen

Forseti. Forsætisráðherra benti á í ræðu sinni hér áðan og það kemur fram í skýrslunni að dregið hafi úr fátækt hér á landi á síðustu 20 árum. Þetta er reifað í skýrslunni en þar er eingöngu horft til lágtekjuhlutfalls, með öðrum orðum eru þetta fátæktarviðmiðin. Það gefur hins vegar augaleið að hlutfall tekna segir ekki alla söguna. Það getur verið mikill munur á aðstæðum fólks sem er með sömu tekjurnar, t.d. er munur á þeim sem búa í skuldlausu húsnæði og einhverjum sem eru að leigja á rándýrum leigumarkaði. Gallinn við að kanna aðeins tekjufátækt er að aðrar víddir fátæktar eru ekki teknar inn í myndina. Ekki er skoðað hvort fólk eigi erfitt með að ná endum saman, hvort það búi við skort á efnislegum og félagslegum gæðum, íþyngjandi húsnæðiskostnað o.s.frv.

Þessi eina vídd skýrslunnar sýnir þó ýmislegt sem vert er að staldra við. Þó að lágtekjuhlutfallið hér á landi hafi minnkað lítillega á síðustu 20 árum er staðreyndin sú að 13,5% landsmanna eru undir lágtekjumörkum. Það er bara allt of stór hópur, forseti, sérstaklega þegar það er ljóst, sem bent er á í skýrslunni, að enn stærri hópur lifir rétt fyrir ofan þau lágtekjumörk sem miðað er við, en að lifa rétt fyrir ofan fátæktarmörk er ekki síður áskrift að fátækt en að vera undir mörkunum í skamman tíma. Ef lágtekjumörkin eru hækkuð úr 60% af miðgildi tekna í 70% þá kemur í ljós hve stór hluti lifir rétt fyrir ofan fátæktarmörk. Með þeirri breytingu tæplega tvöfaldast lágtekjuhlutfall hjá einstæðum foreldrum og rúmlega það hjá þeim sem þiggja örorkubætur. Sláandi tölur má einnig sjá þegar staða barna er skoðuð en ef lágtekjumörkin eru hækkuð myndi helmingur barna einstæðra foreldra flokkast undir fátæktarmörkum. Þetta dregur fram mikilvægi þess að greina fátækt ekki aðeins út frá tekjum.

Fátækt hefur minnkað hjá öllum aldurshópum á síðustu 20 árum nema hjá fólki á aldrinum 18–34 ára. Í þeim aldurshóp hefur fátækt aukist á síðustu árum og mælist hæst. Það er áhyggjuefni. Stór hluti þessa hóps er ekki kominn inn á húsnæðismarkaðinn en hækkanir síðustu misseri munu gera honum það enn erfiðara og í skýrslunni er jafnframt bent á að hvorki almannatryggingakerfið né húsnæðis- og barnabætur gagnist þessum hóp á sama hátt og öðrum hópum sem glíma við fátækt. Enn fremur er þetta sá hópur sem er líklegastur til að vera með ung börn, en fátækt á fyrstu árum ævinnar hefur meiri langtímaafleiðingar en fátækt síðar í æsku. Rannsóknir hafa sýnt að börn sem fædd eru inn í fátækt eiga í verulegri hættu á að fara út í lífið með brotna sjálfsmynd og upplifa sig sem annars flokks samfélagsþegna. Fátækt eykur líka hættu á félagslegri einangrun með alvarlegum afleiðingum fyrir einstaklinga og er fátækt þannig líklegri til að ýta undir frekari jaðarsetningu þeirra hópa sem mest þurfa á aðstoð samfélagsins að halda.

Barnaheill hafa bent á að á Íslandi er hvorki til skilgreining á fátækt meðal barna né opinber stefna eða áætlun um að uppræta fátækt sem börn búa við, en samkvæmt skýrslu forsætisráðherra eru börn hins vegar sennilega sá hópur þar sem inngrip skila hvað mestum árangri til að draga úr þjóðfélagslegum kostnaði. Fátækt hefur því gífurleg áhrif á farsæld barna og því skiptir svo ótrúlega miklu máli að lyfta börnum upp úr fátækt áður en fátæktin nær að valda þeim skaða og takmarka verulega möguleika þeirra á framtíð án fátæktar.

Forseti. Það er hægt að útrýma fátækt barna strax í dag. Samkvæmt skýrslunni myndi það kosta 16,5 milljarða kr. að lyfta öllum börnum yfir lágtekjumörk. Slík aðgerð myndi líka lyfta fullorðnum fjölskyldumeðlimum upp fyrir mörkin. Til að setja þá tölu í samhengi kostar fátækt samfélagið a.m.k. 35 milljarða á hverju ári. Þetta væri metnaðarfull og dýr aðgerð en barnafátækt verður ekki leyst með smávægilegum breytingum á barnabótakerfinu eða öðrum tilfærslukerfum. Það kostar pening að fjárfesta í fólki en það er töluvert dýrara að viðhalda fátækt. Það hefur keðjuverkandi áhrif í gegnum allt samfélagið. Fátækt er ekki eingöngu íþyngjandi fyrir þá einstaklinga sem búa við bág kjör heldur fylgir fátækt kostnaður sem leggst á samfélagið allt. Fátækt hefur bein áhrif á útgjöld hins opinbera en hún leiðir líka til aukinna útgjalda ríkisins vegna óbeinna áhrifa. Slík áhrif geta til að mynda orðið vegna þess að fátækt hefur áhrif á heilsufar og afbrotatíðni, sem leiðir til aukinna útgjalda til heilbrigðismála og til dómstóla, löggæslu og fangelsismála. Þá hefur fátækt jafnframt neikvæð áhrif á framleiðni og hagvöxt. Líkt og ég kom inn á hefur fátækt mikil áhrif á börn og eru þau börn sem alast upp við fátækt líklegri til að lenda sjálf í fátækt þegar þau verða fullorðin og má líta á aðgerðir sem draga úr fátækt sem samfélagslega fjárfestingu þar sem slíkar aðgerðir geta aukið tekjur og dregið úr kostnaði fyrir samfélagið til skemmri en líka til lengri tíma. Þetta er góð fjárfesting.

Í skýrslunni er spurningunni um heildarkostnað samfélagsins vegna fátæktar á Íslandi svarað. Metið er að sá kostnaður sé líklega á bilinu 31,65–92 milljarðar á ári, eða um 1–2,8% af vergri landsframleiðslu. Þetta er gríðarlegur kostnaður og gefur okkur vísbendingu um hvað við getum sett mikið fjármagn í að uppræta fátækt án þess að þurfa alltaf að tala um óhóflegan kostnað, því að við sjáum að þetta er raunverulegur sparnaður inn í framtíðina. Ef við höfum ekki efni á að lyfta fólki upp úr fátækt og tryggja öllum tækifæri til að dafna þá þurfum við að móta hagkerfi sem hvetur til samfélagsgerðar sem ýtir undir velsæld allra. Við þurfum að sníða tilfærslukerfi sem dreifir velmeguninni á réttlátan hátt.

Forseti. Ég hef oft staðið hér og talað um mikilvægi þess að tryggja öllum skilyrðislausa grunnframfærslu. Þetta er stef sem ég held að flestir þekki. Vinsældir hugmynda um borgaralaun hafa samt aukist úti um allan heim, sérstaklega í kjölfar Covid. Eftir margs konar tilraunir í mismunandi löndum úti um allan heim er alltaf að koma skýrar í ljós að þetta er ekkert óraunhæf hugmynd. Ef skoðuð eru gögn bara úr einni rannsókn í Atlanta í Bandaríkjunum þar sem hundruð svartra kvenna fengu greidda 850 dollara á mánuði í tvö ár, kannski rétt rúmlega 100.000 kr. giska ég á, þá eru niðurstöðurnar bara ótrúlega áhugaverðar. Við sjáum atvinnuleysi minnka um 21% og tæplega 40% aukningu á innritun til náms. Það er stórkostlegur árangur. 7% notuðu borgaralaunin til að stofna eða stækka lítil fyrirtæki. Meðalskuldir lækkuðu um 4%, meðalsparnaður jókst um 38%, fjárhagslegt öryggi jókst um 6,4%, bæði líkamleg og andleg heilsa fólks batnaði til muna og minni notkun var á opinberum bótakerfum. En eins og mér finnst borgaralaun vera áhugaverð og skemmtileg hugmynd sem ég myndi vilja sjá okkur skoða af alvöru og get talað endalaust um — líka sem viðbragð við tækniframförum og aukinni neyð viðkvæmra hópa í samfélaginu — þá eru líka önnur mikilvæg skref sem við getum tekið, t.d. með því að hlúa vel að konum á meðan þær ganga með börnin sín, því að við vitum að streita, áhyggjur og vanlíðan móðurinnar hafa neikvæð áhrif á þroska barnsins. Þroski barnsins helst í hendur við tilfinningalíf móðurinnar. Besta leiðin til að tryggja vellíðan barnanna okkar er að tryggja vellíðan foreldranna og um leið fjölskyldunnar. Þetta vitum við. Lenging fæðingarorlofsins, eins og hæstv. forsætisráðherra kom inn á í sinni ræðu, skiptir rosalega miklu máli vegna þess að öll gögn sýna fram á mikilvægi þess fyrir þroska barnsins að verja tíma með foreldrum sínum fyrstu árin. Foreldrar veita barninu öryggi og óhófleg streita barna getur aukið líkurnar á ýmiss konar heilsufarsvandamálum, stuðlað að lélegri námsárangri og haft neikvæð áhrif á þroska barnsins.

Annað sem við getum gert er að færa okkur frá námslánum í átt að námsstyrkjum. Þetta myndi skipta sköpum fyrir ungt fólk og raunveruleg tækifæri þess til menntunar. Lægri skuldabyrði ungs fólks veitir því svigrúm til að huga að fjölskyldulífinu og frelsi til að taka sín fyrstu skref á vinnumarkaði út frá eigin hugðarefnum og eldmóði frekar en að þurfa að elta hæsta launaseðilinn.

Við þurfum að halda áfram með styttingu vinnuvikunnar vegna þess að kulnun er að aukast á ógnvænlegum hraða og fólk hefur allt of lítinn tíma í það sem raunverulega skiptir máli, að rækta fjölskyldutengsl, vinatengsl og áhugamál. Stytting vinnuvikunnar hefur jákvæð áhrif á ánægju fólks, heilsu og framleiðni. Að stytta vinnuviku foreldra er að stytta vinnuviku barnanna líka og gefa þeim verðmætan tíma með foreldrum sínum sem gæti komið í veg fyrir vanlíðan barnanna seinna meir.

Síðan þurfum við að tryggja efnahagsleg og félagsleg réttindi samlanda okkar allra og öruggt húsnæði á viðráðanlegu verði. Þetta eru grunnþarfir og ótrúlegt að við séum ekki komin á þann stað sem samfélag að vera búin að tryggja þetta. Fátækt felur í sér gríðarlega frelsisskerðingu fyrir þá sem lifa í henni og hefur gríðarlegan samfélagslegan kostnað í för með sér sem mun bara aukast ef hún fær að grassera áfram. Við þurfum að endurskoða almannatryggingakerfið okkar með það að markmiði að fjarlægja allar þær fátæktargildrur sem leynast þar. Borgaralaun eru ein leið til að gera það enda eru borgaralaun í grunninn bara grunnframfærsla án skerðinga og án skilyrða.

Forseti. Fátækt er afleiðing mannlegra kerfa. Hún er ákvörðun sem við höfum tekið saman sem samfélag, sem þing og sem ríkisstjórn. Hún er ekki náttúrulögmál. Við getum alveg breytt kerfunum okkar. Sú frelsisskerðing sem felst í fátækt fyrir þá sem lifa í henni hefur gríðarlegan samfélagslegan kostnað í för með sér sem mun bara aukast ef við höldum þessu áfram. Það er mikilvægt að þessi skýrsla sýni það svart á hvítu.

Grundvöllurinn að lýðræðislegu samfélagi er að almenningur sé þátttakandi í samfélaginu. Tækifæri og frelsi til þátttöku verða ekki raunveruleg fyrr en grunnþörfum fólks er mætt og þær tryggðar. Á meðan fjöldi fólks þarf daglega að hafa áhyggjur af því að fæða, klæða og hýsa sig og sína nánustu hefur fólk mjög takmarkaðan tíma og frelsi til að taka þátt í samfélaginu, og það er ekki gott í lýðræðisríki. Ég legg til að við sættum okkur ekki við þá hugmynd að það sé eðlilegur og óhjákvæmilegur þáttur lífsins að sumum vegni vel og öðrum ekki og þannig sé það bara. Fátækt er ekki náttúrulögmál og þetta þarf ekki að vera svona. Það að uppræta fátækt kallar á fjárfestingu og fjármuni. Við þurfum að forgangsraða í það verkefni, við þurfum að fara í átak og við höfum sýnt að við getum gert það. Ef við ákveðum sameiginlega að þetta verði í forgangi og skipti máli þá getum við fundið leiðir til þess að gera þetta. Það er fjárfesting að uppræta fátækt, fjárfesting í fólki, og þessi skýrsla sýnir mjög skýrt að hún borgar sig margfalt til baka. Við eigum að vera óhrædd við að fara í aðgerðir núna því að ef við bíðum of lengi og gerum ekki eitthvað strax versnar þetta bara, það verður erfiðara og erfiðara að díla við þetta og við munum sjá samfélag okkar breytast á hátt sem ekkert okkar vill sjá.

Ég er alveg sannfærð um að flestallir hér inni eru sammála því að við viljum ekki að þetta haldi áfram og vandinn dýpki. Mögulega er svarið við því af hverju ekki er verið að gera hluti það að fólk er ósammála um hvernig eigi að gera þetta. En kannski er þetta líka einhvern veginn skortur á þekkingu, eða ekki beint þekkingu heldur skortur á hugmyndum eða skilningi á því hvað við getum gert. Kannski er þetta það stórt vandamál að fólk nær ekki utan um þetta, ég veit það ekki, of mikill kostnaður eða eitthvað. En við verðum að geta unnið saman til þess að koma í veg fyrir þetta. Ég skil ekki hvernig við getum horft á þessa þróun og ekki raunverulega áttað okkur á því að við þurfum að fara í stórtækar aðgerðir og kannski bara mjög stórar kerfisbreytingar líka.


Ræðumaður: Halldóra Mogensen

Forseti. Hvar á maður að byrja? Við erum að sjá þróun erlendis, já, en við erum líka að sjá vissa þróun hér. Skýrslan sýnir að það er að dýpka og það er aukast fátækt hjá vissum hópum í samfélaginu. Það er talað um innflytjendur, talað um ungt fólk, svo eru líka öryrkjar, það eru einstæðir foreldrar sem hafa færri tækifæri.

Hv. þingmaður talaði um að allir eigi að hafa aðgang að sömu tækifærum og það er ótrúlega fallegt að segja það í ræðu hérna í pontu á Alþingi en orðum verða að fylgja aðgerðir. Þegar við tölum um að við sjáum þetta trend, að við getum séð hvert stefnir bara með því að horfa á það sem er búið að gerast erlendis, þá eigum við að fara í forvarnagírinn og við eigum að fara í stórtækar aðgerðir til að koma í veg fyrir sömu þróun. Við þurfum ekki að bíða eftir því að þróunin verði hérna og svo fara að grípa. Við þurfum ekki alltaf að vera að slökkva elda. Við getum séð fyrir og við getum ákveðið bara: Heyrðu, við viljum bara koma í veg fyrir þetta. Tökum þessa hópa sérstaklega, styrkjum þá, eflum þá, valdeflum, komum í veg fyrir fátækt til þess að koma í veg fyrir þróun í framtíðinni. Það er það sem ég er að spyrja um. Orðum verða að fylgja aðgerðir. Af hverju förum við ekki í aðgerðir?


Ræðumaður: Halldóra Mogensen

Forseti. Mig langar að þakka hv. þm. Bryndísi Haraldsdóttur fyrir ræðuna. Mér fannst hún að mörgu leyti mjög áhugaverð og ég deili alveg áhyggjum hennar, sérstaklega þegar hún er að ræða innflytjendur sem eru þessi mjög svo viðkvæmi hópur sem er að verða undir, þ.e. er að lifa í mikilli og djúpri fátækt til lengri tíma, og hvað það getur verið hættulegt af því að við vitum alveg að fátæktinni fylgir jaðarsetning. Þegar fólk er jaðarsett og upplifir sig einhvern veginn fyrir utan samfélagið, að það hafi ekki hlutdeild í samfélaginu, þá eru meiri líkur á því að við ýtum fólki út í einhvers konar afbrot eða ofbeldi eða annað sem eru bara mjög skiljanleg og mannleg viðbrögð við mjög erfiðum aðstæðum. Þarna eru ekki bara innflytjendur undir heldur erum við líka að sjá mjög ógnvænlega þróun þegar kemur að yngsta fólkinu, ungum aldurshópum, þ.e. 18–34 ára samkvæmt þessari skýrslu, þar sem fátæktin er að dýpka þar.

Hv. þm. Bryndís Haraldsdóttir er formaður allsherjar- og menntamálanefndar og við sitjum þar saman og nefndin tók nýlega ákvörðun um að við myndum fara að skoða aukningu ofbeldis í samfélaginu og hvað er að valda því, sem ég held að sé gríðarlega mikilvægt að við reynum að ná utan um og ætti í raun og veru að vera sameiginlegt verkefni líka með velferðarnefnd. En mig langar að spyrja: Af hverju er ekki verið að grípa til róttækra aðgerða núna strax til að reyna að koma í veg fyrir þessa þróun? Af því að þarna er hættuleg þróun og við höfum séð hvert hún hefur leitt okkur í öðrum löndum. Það er búið að vara við þessu líka bara eftir Covid og annað, að Covid hafi dýpkað að miklu leyti mikinn vanda þegar kemur að fjárhagslegum vanda og andlegum vanda og annað og þetta kallar á stórtækar aðgerðir. Hvað er það sem kemur í veg fyrir það að við förum í róttækar og stórgerðar aðgerðir strax til að stoppa þessa þróun, til að koma í veg fyrir þessa fátækt og jaðarsetningu þessara hópa?


Ræðumaður: Halldóra Mogensen

Forseti. Ein mínúta er náttúrlega ekkert rosalega langur tími til að eiga djúpt 	samtal en ég spyr bara út í fátækt almennt: Telur hæstv. forsætisráðherra að það sé raunverulega hægt að uppræta fátækt? Er það raunhæft? Getum við gert það? Ég veit hvað mér finnst um það en mér þætti áhugavert að vita, út af því ég veit að hæstv. ráðherra talar rosalega mikið um að draga úr fátækt og auðvitað er það gríðarlega mikilvægt, getum við upprætt fátækt? Er það bara orðið náttúrulögmál í samfélaginu að það verði alltaf einhverjir sem verða undir og verða fátækir? Er það orðinn einhver raunveruleiki sem við erum bara farin að sætta okkur við, eða er raunverulega verið að horfa til þess að uppræta fátækt og ef svo er, hvernig sér hæstv. forsætisráðherra þetta fyrir sér? Ég veit það er erfitt að svara á einni mínútu en hins vegar er þetta áhugavert samtal, hvort þetta sé hægt eða ekki.


Ræðumaður: Halldóra Mogensen

Forseti. Mig langar til að byrja á því að þakka hæstv. forsætisráðherra fyrir þessa skýrslu. Ég held að þetta sé ótrúlega gagnleg og flott skýrsla til að vinna út frá, gefur okkur rosalega góðar vísbendingar og hugmyndir um hvernig við getum unnið að þessum málaflokki áfram. En mig langaði kannski til að spyrja sérstaklega út í aldurshópinn 18–34 ára þar sem fátækt er að aukast. Þarna er ungt fólk á mjög viðkvæmu skeiði að stíga inn í samfélagið og ég hefði talið að það væri gríðarlega brýnt að grípa inn í strax til að sú þróun haldi ekki áfram og fátækt þessa hóps dýpki ekki enn þá meira.

Mig langar að spyrja hæstv. forsætisráðherra hvað hún leggur til að gera fyrir þennan hóp, hvort þetta séu aðgerðir sem á að fara í strax og hvað eigi að gera, út því að það er mjög ljóst tekið fram í skýrslunni að það er ekkert alveg vitað af hverju staða þessa hóps er þessi. Spurningin mín er: Hvernig grípum við inn í? Hvað gerum við í þessu ástandi?


Ræðumaður: Gísli Rafn Ólafsson

Virðulegi forseti. Opið sjókvíaeldi við strendur Íslands er tímaskekkja. Opið sjókvíaeldi er að skapa þá áhættu að íslenski laxastofninn og vistkerfi hans muni hreinlega hrynja og hverfa. Það er hægt að tala fallega um að það þurfi meira eftirlit, ég tala nú ekki um, eins og hv. þm. Jóhann Páll Jóhannsson benti á, að eftir fimm ár sé hægt að vera með þessa starfsemi í gangi án þess að hún hafi of mikil áhrif á umhverfið. En við erum þegar búin að sjá að þúsundir, ef ekki tugþúsundir laxa úr þessum sjókvíum hafa verið að sleppa og fara upp í íslenskar laxveiðiár þar sem m.a. kynþroska eldislaxar eru farnir að trufla hrygningar. Þetta er eitthvað sem má alls ekki gerast. Þetta er eitthvað sem okkur var sagt að myndi aldrei gerast. Okkur var sagt að það væri gott eftirlit þangað til Ríkisendurskoðun sagði okkur annað. Okkur var sagt að það væri ekkert verið að sleppa þangað til við sáum að það er verið að sleppa út um allt. Þetta opna sjókvíaeldi er einfaldlega þannig að það er ekki hægt að tryggja það við þær aðstæður sem eru hér við Ísland að fiskar sleppi ekki. Ef við ætlum ekki að leggja í hættu afkomu þeirra 2.000 fjölskyldna sem eiga land að laxveiðiám, ef við ætlum ekki að eyðileggja störf þeirra þúsunda sem starfa við laxveiðar á Íslandi — fólk sem kemur frá öllum heiminum til Íslands til að veiða villta íslenska Atlantshafslaxinn í ám á Íslandi og borgar fyrir það stórfé, þetta fólk er ekki að fara að koma hingað til að veiða lúsétinn og illa farinn eldislax úr þeim ám. Ætlum við að stofna atvinnu allra þessara í hættu?

Já, sjókvíaeldið var sett upp á Vestfjörðum og Austfjörðum til þess að hjálpa til við atvinnusköpun en við þurfum að átta okkur á því að þær ákvarðanir sem voru teknar á sínum tíma voru ekki teknar með þær upplýsingar í höndunum sem við erum með núna um þá áhættu sem slík atvinnustarfsemi skapar fyrir lífríki Íslands. Við þurfum því að fara í þá vinnu að stöðva allt sjókvíaeldi við strendur Íslands og fara samtímis í þá vinnu að tryggja atvinnu fyrir fólk á þeim svæðum þar sem sjókvíaeldi er núna. Við áttum okkur á því að það mun hafa áhrif í þessum byggðarlögum en við teljum að með því að fara í skipulagðar mótvægisaðgerðir með heimafólki til að skapa önnur tækifæri sem ekki stefna lífríkinu í hættu þá sé hægt að búa til fleiri valkosti. En nei, þetta má ekki segja hér inni vegna þess að hagsmunaaðilarnir eru búnir að tryggja að það hljóti nú að vera best að hafa bara meira eftirlit.

En við þurfum að byrja núna. Hæstv. matvælaráðherra hefur tilkynnt ný heildarlög um lagareldi. Þau eiga ekki að koma fram fyrr en á vormánuðum sem þýðir einfaldlega, miðað við það hvernig pólitíkin skipast hér innan húss, að þau munu aldrei fara í gegn vegna þess að ákveðnir aðilar sem vilja tala máli hagsmunaaðilanna munu þæfa það mál hér í þinginu. Þannig að í fyrsta lagi erum við kannski að fara að ræða þetta aftur næsta haust, eftir ár, og þá kannski verður þetta að lögum 2025. Lífríki sjávar, íslenski laxinn og þær mörgu fjölskyldur sem hafa ágóða af því að hér séu laxveiðar geta ekki beðið svo lengi. Þær geta heldur ekki beðið eftir þeim reglum sem verða settar með því frumvarpi sem hæstv. matvælaráðherra hefur kynnt, eftir að fimm ára tímabil af prufum verður búið. Nei, ef við bíðum svo lengi munum við sennilega sjá algjört hrun íslenska laxastofnsins. Hér er mikilvægt að Alþingi hlusti á vilja þjóðarinnar, hlusti á umhverfið, hlusti á náttúruna og framkvæmi strax, því að ef við bíðum og bíðum þá munu engir villtir laxar verða í íslenskum ám.


Ræðumaður: Indriði Ingi Stefánsson

Forseti. Mig langar að tala aðeins um þennan fisk sem eldislax er. Fiskur er prýðismatvæli og hefur haldið lífinu í Íslendingum býsna lengi en eldislax er einhvern veginn eins og lélegt ljósrit. Þarna erum við að nota gríðarlega mikið af alls konar matvælum, öðrum fisktegundum, til að búa til fóður fyrir eldislax sem skilar margfalt minni nýtni á þeim matvælum sem við höfum úr að ráða. Við þurfum að nota miklu meira af öðrum fisktegundum eins og makríl til að búa til fóður fyrir laxinn. Það sem skilar sér er margfalt minna af matvælum en við leggjum inn í þetta ferli. Það er bara alveg skelfilega óumhverfisvænt að ganga þannig um matvæli. Ég held að síðan þurfi líka að taka inn í þessa mynd hversu ógeðfellt það er, eins og hv. þm. Halldóra Mogensen vísaði til, þegar sjálfdauðum laxi er ryksugað með og öllu slengt saman einhvern veginn. Þetta er ekkert sérstakt. Síðan til þess að telja okkur trú um það, þegar við fáum okkur eldislax, að við séum einmitt að borða lax þarf í mörgum tilfellum að nota litarefni til þess að laxinn sem úr þessu kemur líti út eins og raunverulegur lax. Þetta er allt einhvern veginn frekar óskynsamlegt.

Til viðbótar horfum við á, eins og var vísað til í ræðu hv. þm. Halldóru Mogensen, að upprunagreining bendir til þess að þá þegar á árunum 2014–2019 hafi verið orðin töluverð erfðablöndun þegar eldið nam 6.900 tonnum. Í dag er eldið 150.000 tonn. Þetta er ekki margföldun, þetta er veldisvöxtur. 70 milljónir eldislaxa eru mjög mikið af fiski samanborið við íslenska laxastofninn sem er svo miklu minni, eða u.þ.b. 50.000 fiskar. Það er alveg ljóst að íslenska laxinum stafar mikil hætta af því sé þessi fiskur að sleppa og ganga upp í ár. Það hefur einnig komið í ljós að þessi svokallaði geldfiskur sem á ekki að verða kynþroska verður það bara samt. Þegar hann er sloppinn upp í árnar er ógerningur að ná honum. Greiningarnar sýna fram á þetta, bæði sýnir upprunagreining fram á að þessi lax er að sleppa úr ákveðnum kvíum og samanborið við önnur svæði er Kyrrahafslax víða útdauður eða í útrýmingarhættu.

En þetta er ekki það eina. Við erum líka að horfa á gríðarlega alvarleg dýravelferðarmál þegar laxalús gengur í kvíunum og sjáum fiska sem eru stórskaddaðir og eiginlega bara skugginn af því sem er fiskur. Þetta er einhvern veginn eitthvað annað. Meðferðirnar við þessu eru bæði skaðlegar fyrir fiskana og nærumhverfið og geta jafnvel verið skaðlegar fyrir fólkið sem neytir síðan þessa fisks. Það er því einhvern veginn allt á hvolfi í þessu. Við þurfum að hafa í huga hvaða áhrif þessi rekstur hefur á lífríkið í fjörðunum þar sem þetta er rekið. Við höfum býsna mörg dæmi um að hann hafi farið ansi illa með firði.

Þegar kemur að byggðaþróun er líka rétt að hafa í huga að í þessari þingsályktunartillögu er einmitt talað um að það þurfi að efla nýsköpun og fjölbreytt og umhverfisvæn atvinnutækifæri. Þetta er algjört lykilatriði, vegna þess að við hljótum frekar að vilja auka fjölbreytnina. Störfum í fiskeldi svipar kannski svolítið til annarra starfa á þessum svæðum. Þess vegna færi margfalt betur á því ef við myndum fara í nýsköpun og búa til ný og öðruvísi tækifæri, fjölbreyttara mannlíf. Það mælir allt með því að hafa þetta í huga og skoða það mjög vel hversu jákvætt þetta gæti verið fyrir þau byggðarlög sem eru farin að reiða sig á fiskeldið.

Það er sannarlega sjónarmið að mörg hafi atvinnu af því að starfa í fiskeldi. Það má hins vegar ekki gleyma því að tilgangurinn helgar ekki meðalið, það er svo margt annað undir. Það sem myndi gerast ef íslenski laxinn hyrfi í þeirri mynd sem hann er nú væri stór skaði. Það væri stór skaði fyrir ímynd landsins. Það væri stór skaði fyrir það fólk sem stundar útivist og jafnvel fiskveiðar að þessi stofn myndi hverfa eða breytast að verulegu leyti, sem stór hætta er á miðað við reynsluna annars staðar frá. Því verðum við að hafa þetta í huga og verðum að bregðast við núna. Við getum ekki beðið eftir því að skaðinn verði því að hann verður varanlegur. Skaðinn sem verður af þessum völdum er varanlegur.


Ræðumaður: Björn Leví Gunnarsson

Forseti. Staðan í dag er óásættanleg og hún er fyrirsjáanleg niðurstaða þeirrar þróunar sem hefur verið hérna frá því að brottrækir Norðmenn komu frá Noregi með fiskeldisbúnaðinn sinn og buðu gull og græna skóga. Skammsýni íslenskra stjórnvalda var að taka því bara. Árið 2018, þegar það var ákveðið með lögum á einum degi að snúa við niðurstöðu umhverfismats — að sjálfsögðu, af því að það þarf að verja þessa hagsmuni — var algerlega fyrirsjáanlegt hvað myndi gerast. Þar var lofað að það yrði eftirlit, að það yrði passað upp á þetta, en svo var það ekki fjármagnað og að sjálfsögðu gerðist ekkert. Þannig að ég kaupi ekki þessi rök um að það eigi einhvern veginn að skrúfa niður. Þau fljúga ekkert.

Staðan sem við erum í er í rauninni skammsýnin sem er í íslenskum stjórnmálum. Það er skammtímagróðinn sem ræður alltaf. Þess vegna tóku stjórnvöld bara opnum örmum á móti þeim sem höfðu verið að menga og höfðu verið reknir burt frá Noregi. Það er einfaldlega þannig. Þeim var sama um umhverfið. Fyrirsjáanlega gerðist það sama hér og gerðist þar. Það vantar langtímahugsun. Það vantar alvörubyggðastefnu sem er búið að vera að hunsa alveg síðan kvótakerfið var sett á. Það hefur markvisst ekki verið horft til þeirra afleiðinga sem ákvarðanir stjórnvalda hafa haft fyrir byggðir landsins.

Vissulega hámarkar fyrirkomulag kvótakerfisins einhvern gróða hér og þar en það býr til samþjöppun. Það vantar að spyrja: Er þessi samþjöppun holl? Jú, hún skilar sér í einhverjum krónum hingað og þangað, kannski fleiri krónum í bókhaldinu heldur en einhverjar aðrar leiðir, en samfélagslegi kostnaðurinn er ekki eitthvað sem er tekið tillit til og hvað þá samfélagslegi kostnaðurinn eða skaðinn sem verður af völdum mengunar af þessum iðnaði. Þessari þingsályktunartillögu þurfa að sjálfsögðu að fylgja mótvægisaðgerðir. Þannig virkar það þegar stjórnvöld eru búin að klúðra eins miklu og hægt er í þessum málum. Þau bjuggu til þessar aðstæður með því að bjóða þessum mengandi iðnaði hingað til landsins í þessum mæli. Þau bjuggu til þær aðstæður, með t.d. þessum lögum, að þessi skaði varð. Þennan skaða þarf að bæta, að sjálfsögðu. En það er ekki bara hægt að taka hvaða fljótlegu skammtímagróðalausn sem er án þess að hugsa um langtímaafleiðingarnar.

Eina leiðin til þess að laga þetta er að segja: Stopp, þetta gengur ekki. Og fara síðan í mótvægisaðgerðir fyrir sveitarfélög sem áttu að sjálfsögðu að fá þær aðgerðir strax í staðinn fyrir þennan mengandi iðnað. Þetta er rosalega einfalt dæmi þegar allt kemur til alls en við erum með flokk í ríkisstjórn sem trúir ekki á neitt svona. Það verður að vera einkaframtakið, meira að segja mengandi einkaframtakið, meira að segja einkaframtakið sem skemmir allt, skemmileggur hingað og þangað, af því að þessi flokkur metur ekki náttúruna og virði náttúrunnar. Það er einfaldlega þannig. Þau segjast gera það, svona í hátíðlegum ræðum hingað og þangað, en það þarf bara að skoða verkin. Þau eru mengandi. Niðurstaðan er skaði. Og það þarf að stoppa þennan skaða.

Hitt sem núverandi stjórnvöld hafa engan áhuga á, einmitt af því að þau eru í einhverjum aðhaldsaðgerðum og vilja minna bákn o.s.frv., er að þau vilja að sjálfsögðu ekki viðurkenna eigin sök í því að hafa valdið þessum skaða sem þau þurfa þá að greiða fyrir. Ég held að þar standi hnífurinn í kúnni þegar allt kemur til alls. Þetta mál fer væntanlega inn í nefnd og verður svæft þar, af því að ef málið kæmi í alvörunni hingað inn í þingsal og ef þingfólk myndi taka ákvörðun á atkvæðagreiðslutakkanum samkvæmt eigin sannfæringu, en ekki samkvæmt sannfæringu þeirra sem ráða í ríkisstjórninni, þá yrði þetta samþykkt. Ég efast ekki um það. En það kæmi mér nákvæmlega ekkert á óvart að ef þetta mál kemst inn í atkvæðagreiðslu muni ríkisstjórnin segja nei samkvæmt fyrirskipun frá þeim formönnum sem ráða. En að sjálfsögðu verður allt gert til þess að koma í veg fyrir málið komi hingað.

Ég hlakka svo sem til að sjá hvaða aðgerðir matvælaráðherra hefur til þess að fara í en ég held að það sé svona svipað og í hvalveiðunum. Það er reynt að setja einhverjar hömlur hingað og þangað með einhverjum reglugerðum og þvíumlíku en það er rosalega auðvelt þegar aðrir komast til valda, sem þeir alla jafna gera, sem eru málsvarar Samtaka atvinnulífsins, að skrúfa það til baka. En ef við setjum þetta í lög hins vegar þá er það dálítið flóknara. Það er einfaldlega siðferðilega afstaðan sem við þurfum að taka, líka í hvalveiðum, að segja nei. Hvernig svo sem pólitískir vindar blása þá gerum við það að grundvallaratriði, lagalegu atriði. Það er erfiðara að breyta lögum. Það er erfiðara að snúa þeirri ákvörðun við. Þannig losum við okkur við geðþóttaákvarðanir einstakra ráðherra sem hafa farið hérna fram og til baka eins og vindurinn. Það er slæmt að búa við geðþóttaákvarðanir en skaðinn af þessum iðnaði, eldi í opnum sjókvíum, er slíkur núna að það er í rauninni ekkert annað í boði. Þannig að ég  hvet bara nefndarmenn til þess að vinna samkvæmt eigin samvisku og horfa ekki bara í peninginn. Það þarf að horfa í fleira en það.


Ræðumaður: Halldóra Mogensen

Forseti. Ég er fullkomlega sammála hv. þingmanni. Það má alls ekki bitna á fólkinu í þessum byggðum, það bara má ekki gera það og það á ekki að þurfa að gera það. Það er ótrúlega vond byggðastefna, og við gerum þessi mistök trekk í trekk, að einhvern veginn velti það á einum atvinnuvegi hvort heilt byggðarlag fari á hliðina. Við megum ekki gera það. Við megum ekki setja öll eggin í sömu körfu. Það er bara vond byggðastefna.

Þess vegna segi ég í þingsályktunartillögunni að samhliða því að banna opið sjókvíaeldi eigi ríkisstjórnin að efla nýsköpun og fjölbreytt og umhverfisvæn atvinnutækifæri í byggðarlögum sem byggja afkomu sína á fiskeldi í opnum sjókvíum. Ef við gerum þetta, sem við getum alveg gert, — og mín hugsun er sú að okkur beri skylda til að stoppa þetta — þá eigum við að koma inn með fjármagn og við eigum að finna leiðir til að koma til móts við fólk á þessum svæðum til að byggja upp sjálfbærar og grænar atvinnugreinar og til þess að tryggja að fólk geti lifað á þessum svæðum með reisn og það séu atvinnutækifæri þarna. Það er gríðarlega mikilvægt. Ég held að það sé alveg eitthvað sem við getum gert. Það er bara ákvörðun um að setja fjármagn og „rísorsa“ í að gera það. Ég hef engar áhyggjur af því. En að halda áfram með status quo núna, að halda áfram með sjókvíaeldið, minnka það væntanlega eitthvað aðeins eins og ég ætla að sé hugsunin hjá hæstv. matvælaráðherra, að þessar reglur geri það að verkum að það þurfi að minnka — ef við tökum frekari áhættu, af því að þessi grein er að deyja út hvort sem er, hvað gerist þá þegar hún ákveður af sjálfsdáðum að fara? Þá lenda þessi byggðarlög í sömu krísu og þau yrðu í ef við myndum bara loka á þetta núna.  Við verðum að gera þetta. Ég held að við höfum ekki tíma til að fara í enn eina tilraunastarfsemina með þetta. Við erum búin að reyna það aftur og aftur og við erum alltaf að sjá að þetta virkar ekki. Það er ekki hægt að stunda sjókvíaeldi í opnum sjókvíum án þess að það verði gríðarlegur skaði fyrir umhverfið. Og þá þurfum við náttúrlega bara að kunna að segja stopp.


Ræðumaður: Halldóra Mogensen

Forseti. Ég þakka þessa spurningu og ég tek það fram að ég fagna þeirri vinnu sem er í gangi í ráðuneytinu, mér finnst það bara frábært. En af því að hv. þingmaður talar um að hún hafi kallað eftir afstöðu þingmanna til þessarar greinar áður þá man ég eftir að ég stóð hérna í pontu árið 2018 þegar það átti að fara að hunsa umhverfismat og gefa bráðabirgðaleyfi til að halda áfram starfsemi á Vestfjörðum þrátt fyrir að  brotin hefðu verið lög, minnir mig, eða það stóðst ekki umhverfismat á þeim tíma, þá stóð ég hér upp og sagði: Eigum við ekki bara að hætta þessu, eigum við ekki bara að loka á þetta sjókvíaeldi? Þetta hefur verið afstaða mín lengi. Ég hef fylgst með þessu og ég held þjóðin öll. Við erum búin að gefa þessu tækifæri.

Hv. þingmaður talar um að stoppa og banna einhverja atvinnustarfsemi sem búið er að fjárfesta miklum pening í. Við tökum ákvarðanir hér sem löggjafi og lagaverkið okkar nær yfir einstaklinga í samfélaginu sem brjóta af sér, fólk getur verið búið að fjárfesta gríðarlega miklum pening í eitthvað en það brýtur af sér og þarf þá að greiða fyrir það, hvort sem það er með því að sitja í fangelsi eða greiða sektir eða annað. Það sama á að eiga við um svona fyrirtæki. Þetta kemur ekkert bara upp úr þurru. Hérna er iðnaður þar sem menn eru trekk í trekk búnir að sýna fram á að þeir geta ekki varið náttúruna. Þeir geta ekki varið villta laxinn og þeir geta ekki komið í veg fyrir mengun og stórskaða á vistkerfinu okkar til framtíðar. Það eru óafturkræfar afleiðingar af þessari starfsemi. Ef þeir geta það ekki þá ber okkur sem löggjafa að segja bara: Nei, þetta er ekki að ganga upp. Hverjum ætlum við að leyfa njóta vafans? Eru það þessi stórfyrirtæki sem eru jú búin að fjárfesta fullt af peningum eða er það náttúran til framtíðar? Ætlum við að taka þá áhættu að villti laxastofninn deyi út,  að við mengum og gerum óafturkræfar breytingar á náttúrunni og vistkerfinu? Út af hverju? Af því að einhver stórfyrirtæki eru búin að fjárfesta einhverjum peningum í atvinnuveg sem gengur ekki?


Ræðumaður: Halldóra Mogensen

Forseti. Skaðinn sem hefur orðið af völdum sjókvíaeldis hér á landi er hvorki óvæntur né ófyrirséður. Hann er afleiðing þess að Ísland flutti inn í heilu lagi mistök Noregs þrátt fyrir vitneskju okkar um að villti laxastofn Noregs hefði dregist saman um 50% undanfarin 20 ár. Og bara í fyrra, á einu ári, þá dóu 58 milljónir sjóeldislaxa úr sjúkdómum í Noregi — 58 milljónir. Nú er sagan að endurtaka sig hér á landi. Talið er að 20% laxa drepist í sjókvíum við Íslandsstrendur. Þessi tala er miklu hærri ef allt framleiðsluferlið er tekið inn í myndina. Hærra hlutfall laxa drepst í sjókvíum hér en í Noregi enda er hér lakara regluverk og eftirlit. Noregur hefði átt að vera Íslandi víti til varnaðar en í staðinn tókum við opnum örmum á móti Norðmönnum sem fannst þrengt að sér með auknu eftirliti og álögum þar í landi. Á nokkrum árum hefur sprottið upp hér sjókvíaeldi víða, á Vestfjörðum og Austfjörðum, og greinin hefur vaxið á allt of miklum hraða.

Í byrjun október birti matvælaráðherra loksins stefnu um uppbyggingu og umgjörð lagareldis til ársins 2040. Verði stefnan samþykkt boðar hún margvíslegar og jákvæðar breytingar á núverandi regluverki, eftirliti og aðbúnaði. Hins vegar er núverandi staða svo alvarleg að það stendur eiginlega ekkert annað til boða en að stöðva fiskeldi í opnum sjókvíum strax. Við getum ekki beðið. Það er ekki nóg að þrengja bara regluverkið og minnka umfangið. Við þurfum að stoppa þetta. Það er of mikill fórnarkostnaður að bíða og fylgjast með óafturkræfum breytingum á náttúrunni okkar, á lífríkinu okkar, á líffræðilegum fjölbreytileika og vistkerfinu í heild. Opið sjókvíaeldi var tímaskekkja þegar þessum iðnaði var hleypt á fullt fyrir nokkrum árum, afurð skammsýnna sérhagsmuna og vangetu stjórnvalda að læra af reynslu annarra ríkja. Að leyfa það áfram eftir allt sem hefur farið úrskeiðis er bara með öllu óskiljanlegt.

Ég mæli því hér fyrir þingsályktunartillögu sem felur ráðherra að leggja til bann við fiskeldi í opnum sjókvíum við þessa yfirstandandi endurskoðun laga um fiskeldi sem er í gangi í ráðuneytinu. Samhliða því skuli ríkisstjórnin efla nýsköpun og fjölbreytt og umhverfisvæn atvinnutækifæri í þeim byggðarlögum sem byggja afkomu sína á fiskeldi í opnum sjókvíum.

Forseti. Þörfin á því að stöðva sjókvíaeldi ekki seinna en strax er brýn. Á dögunum var SalMar, móðurfélag Arnarlax í Noregi, sektað vegna skelfilegrar meðferðar á eldisdýrum. Sleppislys, erfðamengun, lúsaplága, eitranir, sjúkdómar og ill meðferð eldisdýra heyrir ekki til undantekninga í sjókvíaeldi. Þetta er óumflýjanlegur hluti af þessum iðnaði. Tíminn og reynslan hefur sýnt okkur það. Gróðinn veltur á því að ala gríðarlegan fjölda laxa á þröngu svæði og þetta eru því miður afleiðingarnar; dýraníð og skemmdarverk á vistkerfum landsins.

Vítin eru til þess að varast þau. Norska matvælaeftirlitið hefur stöðvað slátranir laxa þar í landi þegar vísbendingar voru um að það ætti að selja sjálfdauða laxa til neytenda eins og um ferskan fisk væri að ræða. Hver vill borða matvöru sem er framleidd með þessum hætti? Í Noregi hafa greiningar á áhrifaþáttum í umhverfi villtra laxa sýnt að fiskeldi hefur mikil áhrif á vistkerfið og getur leitt til óafturkræfra breytinga og jafnvel útrýmingar. Undanfarin 20 ár hefur villti laxastofninn þar í landi dregist saman um helming en sú breyting er rakin til opinna sjókvía. Þá hafa rannsóknir sýnt að erfðablöndun er að finna í 70% norskra áa. Svipað er uppi á teningnum í Skotlandi en stofnar villts lax og silungs hafa víða hrunið þar í landi og má það einkum rekja til faraldurs laxalúsar. Það er þess vegna um að ræða verulega víðtæk, neikvæð og alvarleg áhrif.

Allt bendir til þess að þessi saga muni endurtaka sig á Íslandi. Erfðablandaður lax hefur nú þegar fundist víða, t.d. í Blöndu, í Laxá í Aðaldal, Hofsá í Vopnafirði og víðs vegar um Vestfirði og Norðvesturland. Og þegar eldislax sleppur þá er nánast ógerningur að ná honum áður en hann gengur í ár og blandast villtum stofni. Norskir kafarar hafa undanfarnar vikur elt upp eldislax víða um land eftir að allt að 3.500 dýr sluppu úr kvíunum, mögulega fleiri, líklegast mun fleiri. Það er ljóst að ekki verður hægt að kemba allar ár eða ná öllum dýrum sem sluppu. Veiðitölur benda til þess að hlutfall strokulax í íslenskum laxveiðiám sé langt yfir því 4% marki sem Hafrannsóknastofnun miðar við sem ásættanlega áhættu gagnvart villta laxastofninum. Þetta er ekki ný þróun en sýnataka Hafrannsóknastofnunar á árunum 2014–2019 benti til þess að blöndun hefði þá þegar átt sér stað.

Það er siðferðilega óréttlætanlegt að láta hagnað fyrirtækjaeigenda ráða för þegar ljóst er að eldislax getur haft víðtæk og óafturkræf áhrif á íslenskt vistkerfi og náttúruauðlindir komandi kynslóða. Ef skortur er á vísindalegri fullvissu um að tiltekin framkvæmd eða stefna valdi umhverfinu skaða er það bæði siðferðileg og lagaleg skylda okkar að leyfa náttúrunni að njóta vafans. Af því leiðir að það er bæði siðferðileg og lagaleg skylda okkar að banna sjókvíaeldi strax.

Forseti. Ein ástæða þess að þessum iðnaði var tekið fagnandi hér á landi var að hann skapaði störf í byggðum sem þurftu sárlega á þeim að halda. Þetta eru byggðir sem sátu eftir þegar kvótinn var framseldur. Ábyrgð ríkisstjórnarinnar er að fara á svæðin og vinna náið með fólkinu á svæðinu til að skapa tækifæri sem eiga við á hverjum og einum stað. Ef byggðum er gefið tækifæri og bolmagn til að fara í aðrar áttir þá trúi ég því að þær hverfi frá þessum skaðlega iðnaði og horfi til framtíðar. Það er hægt að styðja við frumkvöðlastarf í umhverfisvænni matvælaframleiðslu. Það má styrkja tekjuöflunarleiðir sveitarfélaganna um allt land. Ríkisstjórnin má sýna í verki að hún styður við getu byggðanna til að standa undir blómlegu atvinnulífi í sátt við náttúru til lands og til sjávar, því að það er bara tímaspursmál hvenær opið sjókvíaeldi heyrir sögunni til. Það er bara tímaspursmál.

Forseti. Eftir nokkur ár munum við horfa til baka á hömlulaust sjókvíaeldi og þurfa að útskýra af hverju við brugðumst ekki við, af hverju við vorum ekki tilbúin að stoppa þennan ábyrgðarlausa glæp mannsins gagnvart náttúrunni, gagnvart lífríki sjávar og vistkerfinu í heild. Við munum þurfa að útskýra hvernig við horfðum fram hjá öllum fréttum af sleppifiskum, myndunum af illa förnum og lúsétnum löxum, ályktunum frá sérfræðingum og háværu kalli þúsunda mótmælenda. Við munum þurfa að svara fyrir það hvers vegna fyrirtæki sem velta milljörðum, án þess að greiða af neinu viti fyrir afnot af sameiginlegri auðlind okkar allra, fengu að velta afleiðingum af þeim umhverfisslysum sem þau ollu yfir á samfélagið og yfir á framtíðarkynslóðir.

Með þessari tillögu gefst þingmönnum tækifæri til að bregðast við og taka rétta ákvörðun fyrir umhverfið, fyrir náttúruna og fyrir komandi kynslóðir.


Ræðumaður: Indriði Ingi Stefánsson

Virðulegi forseti. Ég þakka hæstv. heilbrigðisráðherra svarið. Það er gott að heyra viðbrögðin. Það er gott að heyra skilninginn á því hversu mikilvæg tengsl fólks eru því að eins og hæstv. ráðherra kemur inn á þá erum við öll manneskjur og fólk þráir tengsl við annað fólk. Einangrun er ein alvarlegasta afleiðing fíknisjúkdóma. Það er algjört lykilatriði að við ráðumst að þeim vanda líka. Á sama tíma verðum við líka að passa upp á að halda áfram því sem vel gengur og við megum þá ekki á sama tíma skera niður framlög til annarra úrræða, eins og SÁÁ og annarra meðferðarúrræða sem hafa verið að gefast býsna vel. En þau taka náttúrlega ekki á tengslavandanum.


Ræðumaður: Indriði Ingi Stefánsson

Forseti. Sífellt fleiri leita sér hjálpar vegna hvers kyns ópíóíðafíknar en biðlistarnir eru langir, svo langir að tveir hafa látist það sem af er þessu ári á meðan þeir voru á biðlista. 17 manns létust af völdum ofneyslu ópíóíða á fyrstu sex mánuðum þessa árs. Ráðherra kynnti tillögur um aðgerðir gegn ópíóíðafíkn í vor sem ríkisstjórnin samþykkti. Þar kom fram að mikilvægt væri að grípa strax inn í þennan vanda. Lítið hefur þó gerst í málaflokknum síðan fyrir utan það að aðgengi að neyðarlyfi við ofskömmtum ópíóíða hefur verið bætt. Hins vegar hafa sértæk úrræði fyrir ópíóíðafíkla ekki verið aukin og sérfræðingur í skaðaminnkun segir að þröskuldur að viðhaldsmeðferð við ópíóíðafíkn sé allt of hár. Landlæknir tekur í sama streng og segir að endurskoða þurfi meðferð við fíknisjúkdómum. Í Kveik í síðustu viku kynntust áhorfendur Davíð Þór sem fær ávísað morfínlyfi á hverjum degi til viðhaldsmeðferðar. Vandamálið er þó að það sem honum er ávísað er oftast ekki nóg til að geta komist í gegnum daginn án þess að neyðast til að ná sér líka í ólögleg lyf. Það er því varla hægt að kalla þetta nægjanlega eða sanngjarna meðferð.

Það skortir heildarsýn og heildarstefnu í málaflokknum. Sú refsistefna sem rekin hefur verið á Íslandi áratugum saman er ekki að skila neinum árangri. Það skortir einnig getu til að horfa á málaflokkinn heildrænt og skoða af alvöru hvernig við getum dregið úr vanda fólks með forvörnum í félagslega kerfinu og hvers vegna við erum að sjá aukningu í fíknivanda fólks. Því spyr ég hæstv. heilbrigðisráðherra: Er eitthvert samstarf í gangi milli heilbrigðisráðuneytisins og félagsmálaráðuneytisins til að rannsaka félagslega þætti fíknar og ráðast að rót vandans?


Ræðumaður: Indriði Ingi Stefánsson

[Háreysti í þingsal.]Forseti. Hér hafa margir þingmenn komið og talað um hvort við myndum ekki vilja spyrja hæstv. fjármála- og efnahagsráðherra um eitthvað og vísa  til reynslu hans  í embættinu, sem er vissulega löng, mögulega of löng. Hér hafa líka margir þingmenn talað um að hér séu leikrit í gangi. Leikrit eru, eins og kannski margir þekkja, misgóð   og stundum fara menn út í hléi,  sem mér sýnist hæstv. fjármála- og efnahagsráðherra ætti að gera í þetta skiptið, hann er að stefna hraðbyr út um útgöngudyrnar. En er þá ekki eitthvað skrýtið ef sá hinn sami hæstv. fjármála- og efnahagsráðherra ætlar síðan bara snara sér beint í miðasöluna og kaupa sér nýjan aðgöngumiða á seinni helminginn af leikritinu? Er það eitthvað sem við erum að horfa á hérna?




Ræðumaður: Andrés Ingi Jónsson

Herra forseti. Fjármálaráðherra stígur til hliðar til að skapa frið um verkefni ráðuneytisins. En hvaða verkefni eru það? Eru það aðgerðir gegn verðbólgu eða því að greiðslubyrði húsnæðislána kemur til með að stökkbreytast hjá tugþúsundum heimila á næstunni? Þetta er ekki það sem er verið að standa vörð um. Sú aðgerðaáætlun — ja, ef hún væri til þá er hún einhvers konar leyniplan, því ekki hefur hún birst hér í þingsal.

Nei, þetta er friður um áframhaldandi sölu ríkiseigna. Þetta er friður um það að næsti ráðherra Sjálfstæðisflokksins geti haldið áfram því verki sem Bjarni Benediktsson hóf og komið eignum í góðar hendur. Enginn nema Sjálfstæðisflokkurinn hefði getað treyst Bjarna Benediktssyni fyrir því að selja ríkiseignir en engir aðrir en núverandi ríkisstjórnarflokkar gætu treyst Sjálfstæðisflokknum fyrir þessu verkefni. Þjóðin gerir það ekki. Svo verð ég að benda forseta á, fyrst við erum hér með ráðherra í óundirbúnum fyrirspurnum sem er að hrökklast úr embætti, að í dag er fimmtudagur en afgangadagurinn í mötuneytinu er á föstudögum.


Ræðumaður: Björn Leví Gunnarsson

Forseti. Vönduð skref og leikrit — þetta eru allt orð sem Sjálfstæðismenn segja rosalega oft en þegar maður skoðar svona á bak við orðin er engin merking þar á bak við. Ég meina, við erum í þessari aðstöðu einmitt af því að það voru ekki tekin vönduð skref í sölu Íslandsbanka. Það er ástæðan fyrir því að við erum í þessari stöðu. Það er mjög áhugavert að þessu sé þá lýst sem einhverjum vönduðum skrefum sem þurfi að huga vel að og svoleiðis. Og leikrit — Sjálfstæðismenn nota iðulega einhvers konar lýsingarorð yfir aðra, gera öðrum upp skoðanir út af því sem þau sjálf myndu gera. Það er þannig sem þau hanna sína stjórnmálaumræðu ítrekað,  gera ráð fyrir því að aðrir hagi sér eins og þau. Bara svo að fólk átti sig á því hvað er að gerast hérna þá eru þingmenn Sjálfstæðisflokksins að koma hérna upp í hrönnum til að verja það sem augljóslega var niðurstaða með löngum fyrirvara: Lögbrot.


Ræðumaður: Halldóra Mogensen

Forseti. Það er nú fyrir öllu að Sjálfstæðismönnum líði vel. Mér líður ekkert illa, mér finnst þetta bara að vera vandræðalegt. Mér finnst vandræðalegt hvað pólitík Sjálfstæðismanna er óþroskuð og einhvern veginn ótrúlega skammsýn. Ég skil ekki alveg hvað við erum að gera með því að bjóða upp á fráfarandi fjármálaráðherra hérna í óundirbúnum fyrirspurnum. Hvað á ég að spyrja hæstv. ráðherra út í? Út í fjármál ríkisins? Út í verðbólguna? Út í verkföllin sem eru að fara að koma? Er hann að fara að svara því? Hann á að vera hættur í þessu embætti. Af hverju er hann hérna? Hverju er hann að fara að svara mér? Hvað er hann að fara að tala um? Þetta er svo óþroskað. Þetta er svo skammsýnt og asnalegt og þetta grefur undan trausti fólks á lýðræðinu.

Heyr, heyr.Mér líður ekkert illa en mér finnst þetta vera svo ótrúlega óheiðarlegt þegar ráðherra segir af sér   út af því að hann er búinn að brjóta hér lög. Þótt hann sé ósammála því þá á hann bara stíga burt strax og  það á einhver annar að koma og taka við embættinu og mæta í þingsal og svara fyrir fjármál ríkisins.


Ræðumaður: Andrés Ingi Jónsson

Herra forseti. Það er stundum erfitt að bera saman ríkisstjórnir með einhverjum hlutlægum mælikvörðum en í dag getum við það, vegna þess að við getum borið saman hvernig ríkisstjórnir standa sig í því að segja af sér og skipta um ráðherra. 30. september 2009 sagði Ögmundur Jónasson af sér sem heilbrigðisráðherra í ríkisstjórn Jóhönnu Sigurðardóttur. 1. október tók Álfheiður Ingadóttir við því embætti. Það tók dag að fylla það skarð, einn dag. Nú stefnir í að það taki nánast viku að fylla sæti fjármála- og efnahagsráðherra. Heila viku tekur það að hrókera innan ríkisstjórnar sem tók dag í miðjum eftirleik efnahagshrunsins. Ef þetta er ekki skýr birtingarmynd þess að þessi ríkisstjórn er eins verklaus og hugsast getur þá veit ég ekki hvað.


Ræðumaður: Björn Leví Gunnarsson

Forseti. Ég tek  undir orð hv. þingmanns hérna áðan. En mig langar til að spyrja hæstv. forseta, af því að í þingsköpum er gert ráð fyrir því að það séu að lágmarki þrír ráðherrar í óundirbúnum fyrirspurnum en ég sé bara tvo. Þessi sem  situr hérna vinstra megin við mig er hættur, þannig að ég veit ekki hvað forseti er eiginlega að gera með þessu.


Ræðumaður: Gísli Rafn Ólafsson

Virðulegi forseti. Mig langaði bara  örstutt að koma upp og lýsa yfir ánægju minni með að þetta mál sé nú komið hér inn í þingið. Það er ánægjulegt að sjá hvað það er breiður hópur þingmanna úr  flestum flokkum þarna inni. Það er von mín að við sem sitjum í utanríkismálanefnd tökum þessu máli fagnandi, afgreiðum það þverpólitískt og komum því hingað inn í salinn aftur sem fyrst.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir svarið. Nú liggur fyrir að það eru uppi hugmyndir og tillögur í samfélaginu frá einkaaðilum um nýja bálstofu. Ég held að það sé óumdeilt að það þurfi að endurnýja brennsluofna á Íslandi og í raun byggja nýja bálstofu til að sinna þessu hlutverki sem aðeins einn aðili getur gert hér á landi. Mig langar kannski að ítreka spurningu mína til hæstv. ráðherra, ég er reyndar ekki viss um að ég hafi borið þessa spurningu upp hérna áðan, ég  geri það þá núna: Er það ekki rétt að inni í ráðuneytinu liggi umsókn um endurvakningu þessa félags í rauninni í svipuðum tilgangi og félagið var stofnað, þ.e. vegna uppbyggingar nýrra bálstofu?


Ræðumaður: Arndís Anna Kristínardóttir Gunnarsdóttir

Forseti. Ég kem hingað til að varpa fram einni spurningu til hæstv. dómsmálaráðherra. Hún varðar ákvæði þessa frumvarps sem er rökstutt með þeim hætti að Bálfararfélag Íslands hafi verið óvirkt frá árinu 1964. Nú eru lögin frá árinu 1993 og mig langar að spyrja hæstv. ráðherra annars vegar hvort henni finnist raunverulega eðlilegt að fella þetta ákvæði brott á þessum forsendum þegar, eftir því sem ég best veit, það liggur enn inni umsókn hjá ráðuneytinu um skráningu þessa félags og endurskráningu og endurlífgun, og sömuleiðis í ljósi þess að þetta félag hefur, samkvæmt frumvarpinu,  verið hætt störfum áður en þessi lög voru sett. Samt hefur þótt tilefni til þess að tilgreina það í þessum lögum sem voru sett árið 1993. Hvort þetta skjóti ekki skökku við.


Ræðumaður: Gísli Rafn Ólafsson

Virðulegi forseti. „Ég er vettvangur glæps. Málsnúmer 007-2021-062416. Það er ég. Trúverðug í öllum skýrslutökum og viðtölum en of lyfjuð á meðan brotinu stóð til að geta lýst því hvernig ég fékk alla áverkana. Ég fæ ekki að segja sjálf frá því fyrir rétti sem kom fyrir mig, ekki að leggja fram gögn sem hrekja framburð mannsins sem braut á mér. Ég fæ ekki að sjá hans framburð fyrr en 721 degi eftir að ég kærði, og þá bara af því að málið var fellt niður. Þurfti hann að færa sönnur fyrir því sem hann sagði? Nei. Fæ ég tækifæri til að leggja fram gögn til að styðja minn vitnisburð? Nei. Ég er bara vettvangur. Afmennskuð. Með engan málsvara innan kerfisins.

Í niðurfellingarbréfinu segir: „Saga er ekki nægilega skýr svo hægt sé að draga ályktanir um tilkomu áverkanna og ekki hafa verið færðar sönnur á að kærði hafi beitt kæranda ofbeldi eða ólögmætri nauðung.“ Þegar ég kom á Neyðarmóttökuna var því trúað að ég hefði orðið fyrir kynferðisofbeldi og byrlun. Ekki í réttarkerfinu. Af því hann sagðist ekki hafa brotið á mér. Og ég fékk ekki tækifæri til að leggja fram sannanir til að hrekja orð hans. Þetta er það sem kallað er orð gegn orði.“

Þetta, með leyfi forseta, var ömurleg upplifun brotaþola af tveggja ára vegferð í gegnum íslenskt réttarkerfi.


Ræðumaður: Björn Leví Gunnarsson

Forseti. Ég ætlaði að koma örstutt inn á almenningssamgöngurnar. Mér finnst, eins og í höfuðborgarsáttmálanum, vanta svolítið upp á. Það er gert ráð fyrir um 900 milljónum í framlög til almenningssamgangna á höfuðborgarsvæðinu sem var samkvæmt samningi sem var gerður 2012, það átti að vera milljarður á ári sem hefur síðan ekki verið verðlagsuppbættur. Það eru 900 milljónir núna. Mér finnst ekki nógu góður gaumur gefinn að almenningssamgöngum, meira að segja með tilliti til fólks sem gagnrýnir borgarlínuna og þá á bara að efla Strætó í staðinn. Það er ekki einu sinni gert. Jú, við þurfum að efla Strætó en við þurfum líka borgarlínuverkefnið og ég held að við ættum að einbeita okkur enn meira að aðgengi fyrir annars konar ferðamáta, hjólreiðar og í gangandi og ýmiss konar. Svo að lokum myndi ég vilja leggja til að við förum að huga að næsta hringvegi sem verði hringlestarvegur.


Ræðumaður: Björn Leví Gunnarsson

Forseti. Ég átti meira við forgangsröðunina til 15 ára. Það er náttúrlega áætlun líka að þessi forgangsröðun dekki þessi 15 ár. Eins og ég sagði þá gæti sú forgangsröðun klárast á 17 árum eða 13 árum, bara eftir því hvernig fjármögnun þróast, því kannski lærum við loksins eitthvað af því að við erum alltaf að spá á dálítið rangan hátt. Það myndi leiða til þess að fjármagnið væri í raun og veru kannski meira en gert var ráð fyrir og þá gætum við unnið hraðar og betur að því að ná hinu fullkomna samgöngukerfi.

Ég kem alla vega úr þeim geira þar sem það er sífellt verið að leggja mat á áætlanagerðina, hversu góð hún var og hversu vel hún stóðst, til þess að næst þegar það er gerð áætlun þá vitum við betur umfang verkefnanna til að gera nákvæmari áætlun. Þumalputtareglan er að ef við erum alltaf 20% lengur að gera allt sem við gerum áætlun um þá bætum við, næst þegar við gerum áætlun, 20% við í tíma eða peningum o.s.frv. til að reyna að vera nákvæm. Að lokum finnum við kannski betri nákvæmnispunkt. Og vissulega, eins og er í þessari áætlun, eru kostnaðarviðmið allt frá mínus 30% upp í plús 75% í kostnað, það á væntanlega við í tíma dálítið líka, eftir því hvar verkefnið er í hönnunarferli. Það er meiri óvissa fyrr en seinna o.s.frv., en gott og blessað. En við getum líka samt orðið betri í því framar í ferlinu með því að læra af reynslunni. Mér finnst við einmitt ekki hafa verið rosalega góð að læra af reynslunni í bætingu á áætlanagerð, a.m.k. þann tíma sem ég hef verið hérna.


Ræðumaður: Björn Leví Gunnarsson

Forseti. Ég sá að hv. þingmaður varð fyrir smá vonbrigðum með andsvar. Það var svo áhugavert þegar hv. þingmaður var að tala um kostnaðinn. Ég talaði dálítið um þetta í ræðunni hjá mér áðan, hvernig við höfum ítrekað lofað framkvæmdum úti um allt land og svo einhvern veginn fellur það um sjálft sig þegar fjármagnið fyrir þeim loforðum finnst ekki. Fyrir mig, svona þegar maður er að reyna að skoða þetta, þá er þetta líka rosalega stór efnahagsspurning.

Hv. þingmaður kom inn á það hvernig kostnaður er að breytast, kostnaðaráætlanir að breytast. Já og nei, því að þingið er að samþykkja þessar framkvæmdir og það er svona u.þ.b. þetta kostnaðarmat. Þá finnst mér í rauninni ekki skipta of miklu máli hvað þær kosta þegar allt kemur til alls ef forsendurnar breytast ekki. Það getur orðið ákveðinn forsendubrestur, eins og við höfum talað um, ef vegi er breytt í stokk eða eitthvað svoleiðis, þá er það ekki sama framkvæmd og Alþingi samþykkti. En það vinnst á þennan forgangsröðunarlista að lokum, það fer eftir því hversu mikið ríkisstjórnin nær að fjármagna í hvert skipti. Þannig að jú, þetta er samgönguáætlun fyrir heil 15 ár núna. Kannski tekur 17 ár að vinna niður þennan lista. Kannski tekur það bara 13, það bara fer eftir því hvernig það gengur.

Það er smá hagfræði í þessu. Stöðugleiki. Við erum oft að lenda í þessu, við erum að tala um þessa innviðaskuld sem kostar. Við erum að lenda í því að framkvæmdir sem var lofað frestast aftur og aftur og inn á milli á að vera einhver stöðugleiki sem einhvern veginn verður aldrei. Það er svona hagkerfisspurning þegar allt kemur til alls. Ég hef einmitt heyrt mikið frá Viðreisn um þennan efnahagslega stöðugleika, við siglum þennan ólgusjó sem íslenska krónan skapar og skemmir einhvern veginn allt fyrir okkur og ég sé örðu af því í samgönguáætluninni og ræðu hv. þingmanns.


Ræðumaður: Björn Leví Gunnarsson

Forseti. Þetta er ágætisplagg sem er að koma hérna. Á síðasta kjörtímabili var ég áheyrnarfulltrúi í umhverfis- og samgöngunefnd og var að glíma við tvær samgönguáætlanir, ár eftir ár, samgönguáætlun var uppfærð á síðasta kjörtímabili. Það var áhugavert að fylgjast með því hvernig þróunin á henni hefur verið, þeirri sem þessi ályktun mun uppfæra, koma í staðinn fyrir. Þar sem ég er líka í fjárlaganefnd áttar maður sig á því að upphæðirnar sem hafa verið í samgönguáætlun eru ekki uppfærðar með tilliti til verðlags.

Það fyrsta sem ég myndi vilja bæta við í þessa umræðu er varðandi þær áætlanir sem eru samþykktar hérna á þingi, alveg eins og þegar við samþykkjum lög sem búa til ákveðna þjónustu eða réttindi eða hvað sem það er, að það þarf að sjálfsögðu að verðmeta þá þjónustu eða í þessu tilviki framkvæmdir þegar til þeirra er síðan stofnað. Þó að áætlunin standist eða standist ekki þá er það ályktun þingsins að fara í þessar framkvæmdir. Vissulega getur það verið svo að eitthvað breytist, ekki bara kostnaðurinn heldur kannski tilhögun framkvæmda, t.d. þegar brú er breytt í jarðgöng, og þá væri kannski eðlilegt að koma til þingsins og segja: Heyrðu, það er smá vesen, við vorum að pæla í brú hérna en okkur fannst sniðugra að gera þetta að jarðgöngum og það hækkar verðmiðann. Það sé gert þannig að Alþingi hafi eitthvað um það að segja. En almennt séð, ef Alþingi er að samþykkja þessar framkvæmdir með þessum upphæðum og vikmörkum sem eru hérna, sem er mjög jákvætt að sjá, og svo lengi sem það er innan þeirra marka þá er það einfaldlega hlutverk ríkisstjórnarinnar að fjármagna það sem Alþingi samþykkir. Ef ríkisstjórnin telur sig ekki geta fjármagnað ályktun Alþingis eða lög frá Alþingi eða hvað sem það er, þá á ríkisstjórnin að koma og greina Alþingi frá því í staðinn fyrir að seinka framkvæmdum fram og til baka út af hinum og þessum ástæðum. Það þarf ákvörðun Alþingis til að breyta ákvörðun Alþingis. Framkvæmdarvaldið getur ekki breytt ákvörðunum Alþingis án aðkomu Alþingis.

Þetta er vandamál sem ég hef verið að glíma við sérstaklega í sambandi við samgönguáætlun af því að við erum að sjá sömu framkvæmdirnar aftur og aftur á samgönguáætlun án þess að þær klárist. Við erum að sjá sömu loforðin aftur og aftur. Loforð um sömu göng í kosningum eða jafnvel í samgönguáætlun en þau komast aldrei til framkvæmda. Þetta er gríðarlega stórt vandamál og ég myndi vilja laga það á ákveðinn hátt, sem ég hef kallað hið fullkomna samgöngukerfi, hef orðað það þannig. Það væri hægt að setja upp landið í heild sinni og hvernig við myndum vilja hafa samgöngukerfið, flugvelli, hafnir, vegi, lestar meira að segja, jarðgöng o.s.frv., og teikna það allt inn. Það væri á forsendum nærsamfélagsins í rauninni þannig að hver landshluti, hvert sveitarfélag o.s.frv. er að skipuleggja samgöngur á sínu svæði sem saman púslast í heild sem Alþingi myndi kannski samþykkja sem langtímamarkmið, ekki með neinum dagsetningum eða neinu svoleiðis heldur bara segja: Þetta er viðmið sem við ætlum að ná. Næsta skref í því er síðan að taka muninn á stöðunni eins og hún er núna og þessari fullkomnu samgöngumynd og forgangsraða mikilvægustu verkefnunum sem þarf að klára til þess að komast í áttina að hinu fullkomna ástandi. Þar skiptir forgangsröðun nærsamfélagsins máli, ekki þingsins.

Ég tel að eina hlutverk þingsins í rauninni í samgönguáætlun sé að taka við forgangsröðun hvers landshluta fyrir sig og segja: Já, þetta er forgangsröðunin og við ætlum að segja að fjármögnunin sem við höfum efni á, miðað við þær greiningar sem eru gerðar í efnahagsráðuneytinu og annars staðar, mun skila því að framkvæmdirnar klárast á þetta löngum tíma. Eina hlutverk okkar í rauninni er að fjármagna forgangsröðun nærsamfélagsins, hugmynd þess um hvað er hið fullkomna samgöngukerfi. Vissulega þarf ákveðnar samningaviðræður af því að eitt sveitarfélag, einn landshluti, getur ekki ákveðið veg sem endar einhvers staðar annars staðar í öðrum landshluta sem vill ekki taka við þeim vegi til að halda honum áfram, það væri ekki hægt. Þetta er því pínulítið flókið en þessi samvinna nærsveitarfélaga býr til í rauninni gullstandardinn, ef við getum orðað það þannig. Það gæti, held ég, verið miklu skilvirkari leið til að klára þessar framkvæmdir sem birtast hérna alltaf aftur og aftur, því að miðað við forgangsröðun framkvæmdar, hvort sem hún er ofarlega eða neðarlega, þá kemur að lokum að henni og fjármögnunin mun skila sér af því það er einfaldlega vitað að hún er næst á dagskrá. Það er búið að búa til forgangsröðunina og fjármagnið kemur. Ef þetta er dýr framkvæmd eins og Fjarðarheiðargöng eða eitthvað svoleiðis þá kemur fjármagnið, það er vitað fyrir fram, það kemur milljarður á ári eða hálfur milljarður á ári eða hvernig sem það er. Það safnast bara saman þegar það kemur og að lokum mun framkvæmdin klárast í staðinn fyrir, eins og aðstæðurnar eru núna, að henni er sífellt frestað. Það verður aldrei neitt af henni.

Það er, held ég, vandamál stjórnmálanna eins og þau leggja sig, að klára ekki loforðin. Vissulega er það þannig að aðstæður breytast og gullstandardinn í samgöngum sem við sjáum fyrir okkur breytist kannski með nýrri tækni eða ýmiss konar uppfærslum sem myndu kannski gera lestarsamgöngur eða flugsamgöngur auðveldari á Íslandi og það myndi þá breyta hugmyndinni um það hvernig fullkomið samgöngukerfi er. Og það má uppfæra að sjálfsögðu, það er ekkert óeðlilegt við það. En það er alltaf á forsendum þeirra sem ráða því og það er að mínu mati ekki þingsins að ráða forgangsröðuninni. Það er þingsins að stimpla forgangsröðunina og fjármagna hana, segja: Já, það er búið að votta það að forgangsröðunin kemur frá nærsamfélaginu á hverjum stað. Það setur þessi jarðgöng framar þessum vegi eða öfugt. Við ætlum ekki að skipta okkur af því, kemur okkur ekki við. Það kemur okkur bara við að setja pening í þær framkvæmdir.

Núverandi bútasaumskerfi — í alvörunni, það er kjördæmapot í samgönguáætlun sérstaklega, hefur alla vega verið það sögulega og er það alveg tvímælalaust enn þá. Sumar framkvæmdir hefðu ekki komist til framkvæmda ef hinn eða þessi ráðherra hefði ekki verið í ríkisstjórn og ef einhver annar ráðherra hefði verið þá hefði verið einhver önnur framkvæmd. Það er ýmislegt tekið til hliðar og fram hjá og gert að PPP-verkefni til að afsaka það að það sé ekki inni í samgönguáætlun. Í samgönguáætlun er sameiginlegt fjármagn sem við notum til uppbyggingar samgangna um allt land. Það að taka eitthvað til hliðar og fjármagna það sérstaklega er pínu spes. Af hverju fá þá ekki allir aðrir að taka eitthvað til hliðar og fjármagna sérstaklega eins og Vaðlaheiðargöng eða eitthvað svoleiðis? Ég er viss um að á Suðurlandi og Austurlandi og Vesturlandi eru hugmyndir um samgönguframkvæmdir til að taka sérstaklega til hliðar og fjármagna utan þess sameiginlega fjármagns sem við erum með í samgönguáætluninni, tvímælalaust, örugglega. En það er ekki góð aðferð að taka einhvers staðar úr miðri forgangsröðuninni og setja fyrir ofan allt hitt. Þannig eigum við ekki að starfa hér á þingi.

Ég tek því þessu plaggi varlega, ég veit að fjármögnunin hefur alltaf verið erfið. Ég horfi frekar á forgangsröðunina af því að ég held að hún sé svo sem alveg rétt, kemur í ljós í nefndarvinnunni hversu rétt hún er og hversu vel hún er unnin miðað við þarfir samfélagsins. En ég gef ekki mikið fyrir að allar framkvæmdirnar náist endilega.


Ræðumaður: Indriði Ingi Stefánsson

Frú forseti. Hér er til umræðu samgönguáætlun til ársins 2038 og aðgerðaáætlun til næstu ára. Þetta málefni er mjög mikilvægt og það er mikilvægt að við vöndum okkur við þetta. Á höfuðborgarsvæðinu búa u.þ.b. tveir þriðju landsmanna. Því er reglulega haldið til haga að ríkið eyði stórum fjármunum í almenningssamgöngur enda er það gríðarlega skynsamlegt, alveg sama hvernig á það er litið. Út frá loftslagssjónarmiðum er mjög skynsamlegt að fleiri nýti almenningssamgöngur en í ljósi gríðarlegrar fjölgunar einkabíla er eitthvað sem kemur í veg fyrir að fleiri nýti sér þær. Fjölgun bíla á vegum hefur leitt af sér æ fleiri umferðarhnúta sem koma í veg fyrir að þær almenningssamgöngur sem eru til staðar hér á landi komist leiðar sinnar. Það veldur því að fleiri nota einkabíla og vítahringurinn heldur áfram.

Þessir umferðarhnútar á höfuðborgarsvæðinu hafa einnig áhrif á öryggi okkar sem búum hér. Á álagstíma liggur við að full þörf sé á því að senda þyrlu í stað sjúkrabíls á höfuðborgarsvæðinu. Á mörgum stöðum getum við svo ekki bætt við fleiri akreinum eða greitt frekar fyrir umferð og eina raunhæfa leiðin er að fækka bílum á götum en ekki fjölga eins og öll verk ríkisstjórnarinnar virðast gera. Besta leiðin til að ná því markmiði er að efla almenningssamgöngur en hér er bara ekki gert ráð fyrir því. Við fáum engar umbætur fyrr en í fyrsta lagi eftir nokkur ár og við getum ekki beðið eftir því. Við getum ekki beðið með umbætur í almenningssamgöngum. Það er alveg galið að ætla að láta almenningssamgöngur reka á reiðanum. Það einfaldlega gengur ekki upp.

Skoðum þá aðeins í hvað peningarnir sem úthlutað er í almenningsamgöngur fara. Af þeim 5,4 milljörðum sem ráðstafað er í almenningssamgöngur fara 906 milljónir í almenningssamgöngur á höfuðborgarsvæðinu. Reiknum þá aðeins. Til höfuðborgarsvæðisins, þar sem tveir þriðju landsmanna búa, rennur aðeins einn sjötti af því fjármagni sem eyða á í almenningssamgöngur.

Að sjálfsögðu eigum við að halda áfram fullum fetum í undirbúningi og framkvæmdum vegna borgarlínu en ætlum við í alvörunni ekki að sinna verkefninu betur? Það er löngu ljóst að við getum ekki keyrt á einkabílnum út úr þeim umferðarhnútum sem eru nú úti um allt höfuðborgarsvæðið. Það mun bara auka vandann og þess vegna verðum við að bæta í. Það er ekki bara nauðsynlegt heldur afar skynsamlegt og í raun eina leiðin sem við getum gripið til núna.

Ég verð samt að víkja aðeins að andsvörum við ræðu hæstv. ráðherra hér áðan. Okkur greinir ekki neitt á um að það er hlutverk sveitarfélaga að reka almenningssamgöngur. Á því leikur enginn vafi. Ég verð samt að telja það afar hæpið að bera saman annars vegar höfuðborgarsvæðið og hins vegar Ísafjörð og Akureyri. Það er frábært að þeim gangi vel við rekstur almenningssamgangna. Við getum samt engan veginn fært þær forsendur hingað á höfuðborgarsvæðið.

Mér sýnist hér vera mikið tækifæri til að stuðla að betri samgöngum á höfuðborgarsvæðinu strax. Það myndi skila greiðari samgöngum á höfuðborgarsvæðinu, minni útblæstri og meira öryggi en það fer lítið fyrir því tækifæri án þess að ríkið grípi gæsina.

Hvað varðar hjólaleiðir, sem ég vék einnig að í andsvörum við hæstv. ráðherra hér áðan, þá hef ég þó nokkra reynslu af því að nýta mér hjólastíga og það er ekki reynsla mín eða yfir höfuð annarra hjólreiðamanna að þessar leiðir séu greiðar eða tengist nógu vel.


Ræðumaður: Indriði Ingi Stefánsson

Forseti. Ég vil þakka hæstv. innviðaráðherra fyrir svarið. Það er einfaldlega þannig að það sem hæstv. ráðherra kemur að í svari sínu, að það séu sveitarfélögin sem reka strætókerfið — það er vandamálið. Vandamálið er að sveitarfélögin, sem eru núna fjársvelt í mörgum málaflokkum, geta einfaldlega ekki rekið kerfið eins og þarf að reka það. Þess vegna þarf ríkið einfaldlega að stíga fastar inn og koma betur að þessum rekstri. Það sem er kannski vandamálið með hjóla- og göngustígana er hvort þessir stígar sem eru lagðir séu að nýtast. Það er ekki hugað að því — undirritaður hefur töluverða reynslu af því —  að þessi stígar tengist nógu vel og tengi saman svæðin sem þeir þurfa að tengja. Það er vandamál sem þarf að leysa.


Ræðumaður: Indriði Ingi Stefánsson

Virðulegi forseti. Ég vil þakka hæstv. innviðaráðherra Sigurði Inga Jóhannssyni fyrir að koma hingað og gera þessari samgönguáætlun ágæt skil. Ég tek samt eftir því að markmið í loftslagsmálum eru rýr og við náum ekki miklum árangri miðað við þessa samgönguáætlun. Þegar vikið er að sáttmála um samgöngur á höfuðborgarsvæðinu þá er það ánægjulegt að verkefnið sé í fullum gangi en tilfellið er einfaldlega að það mun ekki skila okkur neinum úrbótum í almenningssamgöngum á næstu árum og ég er bara ekki viss um að við getum beðið það lengi.

Nú bíða íbúar höfuðborgarsvæðisins eftir því að fá úrbætur í almenningssamgöngum og öðrum virkum samgöngum, eins og hjóla- og göngustígum, sem myndi einnig hjálpa okkur töluvert mikið með markmið eins og að draga úr útblæstri. Þegar við horfum á framlög til almenningssamgangna, sem gert er ráð fyrir í þessari samgönguáætlun, sem eru býsna há, þá fara einungis 16% af þeim í almenningssamgöngur á höfuðborgarsvæðinu. Ég spyr því hæstv. innviðaráðherra hvort við þurfum ekki að gera betur og fjármagna Strætó á höfuðborgarsvæðinu betur og setja meira fjármagn í hjóla- og göngustíga samhliða því að setja meira fjármagn í Strætó?


Ræðumaður: Andrés Ingi Jónsson

Sá forseti sem nú stýrir fundi hefur ekki aðrar upplýsingar en þær að halda eigi áfram með dagskrá eins og kynnt hefur verið.


Ræðumaður: Indriði Ingi Stefánsson

Virðulegi forseti. Ég velti því fyrir mér hvort það liggi fyrir að við ætlum bara að halda áfram með dagskrána. Hér liggja fyrir nokkuð mikilvæg mál eins og samgönguáætlun sem hlýtur að þurfa að ræða í nokkuð góðu tómi. Ég tel mjög vafasamt að fara að ætla að ræða samgönguáætlun þar sem við fjöllum um framtíðarsýn og framtíðarframkvæmdir í samgöngum til næstu ára þegar svo stendur á að hér er þingsalurinn næstum því tómur og mjög margir hv. þingmenn eru að ráða ráðum sínum. Ég myndi telja að það væri rétt að við fengjum hér tóm til að ræða mikilvæg mál eins og samgönguáætlun þegar þingmenn geta tekið þátt.


Ræðumaður: Björn Leví Gunnarsson

Forseti. Áhugavert mál sem við erum að glíma við í dag, en höfum það algerlega á hreinu að þegar pabbi minn mætir í banka og ætlar að opna bankareikning þá er það ekki hægt. Þá þarf að bíða í dágóðan tíma, sólarhring, og rannsaka hvaðan peningurinn kemur o.s.frv., en þegar faðir fjármálaráðherra kaupir hlut í banka þá gerist það bara á einni nóttu, samdægurs. Við þurfum að skoða aðeins þessi orð ráðherra þegar ráðherra segir að það sé skrýtið að umboðsmaður geri ekki athugasemd við stjórnsýsluna í fyrri sölunni af því að hún hafi verið nákvæmlega sú sama og í seinni sölunni. En það segir einfaldlega í lögum um sölumeðferð eignarhluta ríkisins í fjármálafyrirtækjum, með leyfi forseta:

„Þegar tilboð í eignarhlut liggja fyrir skal Bankasýsla ríkisins skila ráðherra rökstuddu mati á þeim. Ráðherra tekur ákvörðun um hvort tilboð skuli samþykkt eða þeim hafnað og undirritar samninga fyrir hönd ríkisins um sölu eignarhlutarins.“

Í greinargerðinni er fjallað nánar um þetta, með leyfi forseta:

„Ýmsar leiðir koma til greina við sölu á eignarhlutum í fjármálafyrirtækjum, t.d. almennt útboð verðbréfa, skráning bréfa fjármálafyrirtækis á skipulegum verðbréfamarkaði eða tilboðssala. Sala hluta með útboði eða skráning bréfa í kauphöll er ferli sem er frábrugðið hefðbundinni tilboðssölu. Sem dæmi er ekki um mat á einstaka tilboðum eða eiginlegar samningaviðræður við einstaka kaupendur að ræða þegar almennt útboð eða skráning bréfa fer fram.“

Með öðrum orðum, forseti: Þegar það er tilboðssala er mat á einstaka tilboðum. Þarna er munur á ferlinu í fyrri sölunni og í seinni sölunni. Þess vegna er gerð athugasemd við seinni söluna en ekki fyrri söluna þegar var almennt útboð. Hérna er talað um tímamót, að axla ábyrgð, en þegar málið liggur svona augljóst fyrir um vanhæfi til að taka ákvörðun um sölu á eignarhlut til föður síns þá hefði ráðherra tvímælalaust átt að stíga til hliðar strax á meðan rannsóknarferlið var í gangi en ekki í lok þess, sem er jú virðingarvert á þeim mælikvarða en ekki í heildarsamhengi hlutanna.


Ræðumaður: Indriði Ingi Stefánsson

Forseti. Í morgun bárust þau stórtíðindi að fjármálaráðherra sagði af sér embætti, enda eina tæka niðurstaðan. Þetta ætti auðvitað ekki að koma neinum á óvart en það gerir það samt vegna þess að við eigum því ekki að venjast hér að ráðherrar axli ábyrgð. Ef málið er skoðað betur er þetta bara veðmálið sem var tekið fyrir meira en ári síðan þegar ríkisstjórnin öll flykktist á bak við stjórnsýslu ráðherra í þessari sölu. Þrátt fyrir að okkur Pírötum, hagsmunasamtökum sem berjast gegn spillingu og almenningi öllum hafi verið gróflega misboðið þá tók ríkisstjórnin skýra afstöðu og studdi þetta. Því er allt umboð ríkisstjórnarinnar í uppnámi og hún rúin trausti. Það hlýtur að blasa við að hér þurfa fleiri að axla ábyrgð. Það tóku fleiri þátt í veðmálinu um að þessi stjórnsýsla væri í lagi, sem hún er svo sannarlega ekki og við Píratar sögðum það allan tímann. Nú er bara búið að taka af öll tvímæli og sú gagnrýni átti ekki bara sannarlega rétt á sér heldur var hún bráðnauðsynleg.

Nú heyrum við alls konar vangaveltur um hver viðbrögðin verði. Er það ekki ljóst að Sjálfstæðisflokknum er hvorki treystandi fyrir fjármálum ríkisins né efnahagsmálum og því algjörlega ljóst að það gengur engan veginn að annar Sjálfstæðismaður taki við ráðuneytinu? Nú er þetta svo sannarlega ekki eina dæmið um vafasama stjórnsýslu ríkisstjórnarinnar og vonandi verður þetta til þess að af þessu verði dregin einhver lexía, að hér verði vandað betur til verka — við verðum að endurreisa hér traust — að fólk sem tekur að sér mikilvæg embætti axli ábyrgð tímanlega, ekki þegar öll sund eru lokuð.


Ræðumaður: Gísli Rafn Ólafsson

Virðulegi forseti. Það hefur verið athyglisvert að fylgjast með umræðunni. Stjórnarandstaðan bendir að sjálfsögðu á   að við erum búin að vera að segja þetta ansi lengi. Stjórnarflokkarnir eru  misduglegir að koma og verja ráðherra. Sjálfstæðisflokkurinn ver að sjálfsögðu  sinn mann. Og bara svo það sé alveg á hreinu, hv. þm. Óli Björn Kárason, þá vorum við ekki að segja að hæstv. ráðherra væri vondur, hann væri bara vanhæfur. Það gefur manni kannski svolitla innsýn í það hvernig ástandið er á stjórnarheimilinu akkúrat núna að hinir flokkarnir eru ekki tilbúnir að verja ráðherra jafn hart og Sjálfstæðisflokkurinn. En það er von mín að við öll lærum af þessu og við öll lærum að axla ábyrgð þegar við gerum mistök, af því að við gerum öll mistök.  En það er hvernig við tökum á þeim sem skiptir máli.


Ræðumaður: Indriði Ingi Stefánsson

Forseti. Hér hafa margir þingmenn talað um alls konar ómöguleika en ég verð bara að játa að ég skil ekki í hverju sá ómöguleiki felst vegna þess að það hlýtur að vera þekkt hvaða aðilar teljast tengdir þeim sem koma að sölu ríkiseigna. Þegar það er búið að safna saman þeim sem bjóða í hlutina þá ætti að vera í lófa lagið að greina það hvort einhver þeirra kennitalna sem um ræðir tengist þessum aðilum. Ég skil ekki hvernig það vefst fyrir fólki, þetta er bara nokkuð gömul tækni og hefði átt að vera hægt seint á síðustu öld, hvað þá núna. Þetta ætti ekki að vera neitt sérstaklega flókið og ætti ekki að vefjast fyrir neinum. Ef einhver er raunverulega að halda því fram að þetta sé ómögulegt — það er kannski ómögulegt að lesa í gegnum ótal skjöl og kanna það þannig, en það er ekki leiðin sem á að fara. Það eru margar aðrar færar.


Ræðumaður: Halldóra Mogensen

Forseti. Mér finnst mikilvægt að koma hingað upp því að mér finnst svo augljóst að orðræða eða „propaganda-vél“ — afsakaðu slettuna, forseti — Sjálfstæðisflokksins er komin í gang til þess að mála fjármálaráðherra upp sem einhvern veginn voðalega saklausan, en samt þurfti hann að segja af sér. Gerði eiginlega ekkert af sér, segir samt af sér og er algjör hetja fyrir það. Þótt ég beri virðingu fyrir því að hæstv. fjármálaráðherra hafi tekið þetta skref og sagt af sér, út af því að það er ofboðslega mikilvægt fordæmi og eitthvað sem hefði átt að gerast fyrir löngu síðan, þá þurfum við samt að muna að þetta brot lá fyrir og hefur legið fyrir lengi. Stjórnarandstaðan öll benti á þetta. Við kölluðum eftir rannsóknarnefnd til að kafa ofan í þetta sem okkur var neitað um og okkur hefur verið neitað um það í eitt og hálft ár. Það eitt og sér sýnir að hæstv. fjármálaráðherra, flokkur hans og ríkisstjórn töldu of hættulegt að rannsaka þetta of náið. Því frábið ég mér þessa orðræðu. Þetta var alvarlegt brot og það er ástæðan fyrir því að fjármálaráðherra stígur réttilega til hliðar og segir af sér. Þetta er alvarlegt brot og ekki eitthvert léttmeti.


Ræðumaður: Andrés Ingi Jónsson

Forseti. Mér finnst fyndinn þessi nýjasti talpunktur stjórnarliða. Í síðustu lotu var talað um að auðvitað þyrfti að velta öllum steinum, bara ekki þeim steinum sem þurfti í rauninni að velta til að komast að niðurstöðu í þessu máli. Nú er allt í einu einhver ómöguleiki í því hvernig sala á eignarhlut í Íslandsbanka var framkvæmd. Ég ætla að rifja upp fyrir forseta og kannski þingflokki Sjálfstæðisflokksins 2. mgr. 4. gr. laga nr. 155/2012, þar sem segir, með leyfi forseta:

Lestu …„Ráðherra tekur ákvörðun um hvort tilboð skuli samþykkt eða þeim hafnað og undirritar samninga fyrir hönd ríkisins um sölu eignarhlutarins.“

Armslengdin er ekki meiri en svo að hann undirritar.  Penninn er sko á enda armsins, það er ekkert lengra en það.

Í ljósi þessa lagði minni hluti stjórnskipunar- og eftirlitsnefndar til rannsóknarnefnd. Það var á grundvelli þessa, vegna þess að það þyrfti að fá úr því skorið hvort samþykkt ráðherra á kauptilboði samrýmdist reglum stjórnsýsluréttar um sérstakt hæfi. Nú er niðurstaðan komin frá umboðsmanni Alþingis og þá allt í einu er þetta orðið að einhverjum ómöguleika í spunamaskínu Sjálfstæðisflokksins.


Ræðumaður: Gísli Rafn Ólafsson

Virðulegi forseti. Það má ekki selja pabba sínum banka. Þetta sögðum við fyrir einu og hálfu ári síðan. Síðan þá hafa margir hv. þingmenn hér inni reynt alls konar brellur og brögð til þess að ekki þyrfti að axla þá ábyrgð sem fylgir því að brjóta lög. Já, þetta var brot á lögum um það hvernig ætti að selja hluti. Við þurfum virkilega öll að horfa í augun á hvert öðru núna vegna þess að við erum búin að vera að afsaka það í eitt og hálft ár annars vegar og við hin að berjast fyrir því hins vegar að einhver axli ábyrgð á þessu athæfi. Já, að sjálfsögðu átti hæstv. ráðherra að segja af sér, hann átti bara ekki að gera það í dag, hann átti að gera það fyrir einu og hálfu ári síðan. En ég ætla rétt að vona að sá lærdómur sem við öll drögum af þessu hér inni á þingi sé að við verðum að fara að bæta siðferði ráðherra og þingmanna hér inni.


Ræðumaður: Indriði Ingi Stefánsson

Forseti. Hér hafa margir hv. þingmenn komið og lýst því yfir að t.d. hafi öllum steinum verið snúið við. Tilfellið er að þeim var ekkert snúið við nema bara vegna þess að þeir neyddust til að snúa þeim við. Það var streist á móti því að kanna hæfi, það var streist á móti því að kanna hvort eðlilega hafi verið staðið að þessum málum. Og núna þegar það er loksins búið að sýna fram á það með óyggjandi hætti að það var ekkert í lagi með þetta þá koma hv. þingmenn og lýsa því yfir að að sjálfsögðu verði steinum snúið við. En það er ekki það sem þarf að gerast. Það sem þarf að gerast er að það þarf að vinna hlutina almennilega án þess að þurfa að vera alltaf að snúa við einhverjum steinum. Við getum ekki verið í einhverri steinaleit úti um allt. Við þurfum bara að passa upp á að það sé rétt farið að. Það er algjört lágmark.


Ræðumaður: Andrés Ingi Jónsson

Herra forseti. Það er áhugavert hvernig hægt er að hlaupast undan ábyrgð með því að segjast axla hana í smáskrefum. Einu sinni var talað um að fjármálaráðherra hefði axlað ábyrgð með því að biðja um skýrslu Ríkisendurskoðunar. Svo kom sú skýrsla til þingsins og leit ekki vel út fyrir ráðherrann. Þá var sagt að ráðherrann hefði axlað ábyrgð með því að leggja niður Bankasýsluna, sem er reyndar enn að störfum og hefur ekkert lært af skýrslunni eða reynslunni af sölu Íslandsbanka. Nú axlar ráðherra ábyrgð með því að stíga til hliðar og væntanlega reyna að koma öðrum Sjálfstæðismanni í fjármálaráðuneytið til að geta haldið verkinu áfram; sama verki, sömu handbók.

Forseti. Ábyrgðin er ekki sú hvort Bjarni Benediktsson sé fjármálaráðherra. Ábyrgðin er sú hvort Sjálfstæðisflokknum sé treystandi fyrir þessu ráðuneyti. Reynsla síðustu sex ára, eins og reyndar reynsla margra ára þar á undan, er sú að þessum flokki er ekki treystandi fyrir því að fara með stjórn fjármála ríkisins. Honum er alls ekki treystandi fyrir því að selja ríkiseignir af því að alltaf er einhver ættingi á kaupendalistanum, alltaf er eitthvert vanhæfi hjá þessum sérhagsmunaflokki Íslands. Ábyrgðin sem hefði átt að axla fyrir lifandis löngu er að Sjálfstæðisflokkurinn á ekki heima í Stjórnarráði Íslands.


Ræðumaður: Björn Leví Gunnarsson

Forseti. Út af því sem hv. þingflokksformaður Sjálfstæðisflokksins sagði um að ýmislegt hefði verið hrakið um þetta mál o.s.frv. þá hefur alla vega ekkert af því sem Píratar hafa sagt að hafi verið niðurstaða þessa máls verið hrakið. Ég skora bara á fólk að draga það upp og sýna fram á annað. Sami þingflokksformaður segir að hér sé um að ræða túlkun umboðsmanns á einu atriði sem engan í ferlinu hafi grunað að yrði túlkað á þann hátt. Jú, nákvæmlega, það var grundvallarstefið frá upphafi að þarna væri vafi á því að — ekki vafi, það var frekar augljóst að fjármálaráðherra væri vanhæfur til að taka þessa ákvörðun. Það var sagt alveg frá byrjun. Þannig að þetta er enn einn fyrirslátturinn. Það er einhvern veginn verið að reyna að segja eitthvað sem er bara algjörlega augljóslega rangt. Og já, það þarf að gera ýmislegt, það eru mörg verkefni fram undan og það er mjög sorglegt að við þurfum að vera að ræða þetta mál í dag þegar staðan í efnahagsmálum er eins og hún er, staðan í húsnæðismálum er eins og hún er. Við erum að fara að ræða samgönguáætlun hérna á eftir. Það er stórt mál, vissulega, en er það í alvörunni viðeigandi í dag?


Ræðumaður: Halldóra Mogensen

Forseti. Mér finnst svo alvarlegt að hér, mjög fljótt eftir söluna á Íslandsbanka þegar var ljóst að þessi sala var bara klúður og margir ferlar voru brotnir og lög verið brotin og öll stjórnarandstaðan var sameinuð í því að kalla eftir rannsóknarnefnd, mér þykir svo alvarlegt að það var öllum tólum og tækjum og leiðum beitt til þess að stoppa það af. Þegar stjórnarandstaðan vildi sinna sínu eftirlitshlutverki var það bara stoppað. Og svo voru loforð: Nei, við við ætlum að biðja ríkisendurskoðanda að skoða þetta og ef sú rannsókn veltir ekki við öllum steinum þá getum við farið í aðrar rannsóknir. Það var augljóst þegar skýrsla ríkisendurskoðanda kom að hún var ekki fullnægjandi og það þurfti að rannsaka þetta frekar. En nei, það mátti ekki gera það. Við máttum ekki fá að skoða þetta mál betur. Við máttum ekki fá að sinna okkar skyldum sem stjórnarandstaða. Guði sé lof að við höfum umboðsmann Alþingis, í alvörunni.  Mér finnst það ótrúlega mikilvægt að meiri hlutinn allur, þessir þrír ríkisstjórnarflokkar taki þetta til sín, þeir eru allir meðsekir í þessu, allir. Það átti að vera búið að skoða þetta fyrir löngu síðan. En þessi niðurstaða er komin. Ráðherra er búinn að segja af sér en ábyrgðin liggur á fleiri stöðum.

Forseti minnir á að ræðutími er aðeins ein mínúta í fundarstjórn forseta.


Ræðumaður: Björn Leví Gunnarsson

Forseti. Það er komin ákveðin niðurstaða í þetta mál, ekki full niðurstaða þó, þar sem ríkisstjórnarflokkarnir og stjórnarþingmenn slógu ákveðinn varnarmúr utan um fjármálaráðherra í þessu máli og það féllu ýmis stór orð í þessum ræðustól til varnar þessari sölu á Íslandsbanka, sem nú er orðið mjög skýrt að var brot á hæfisreglum — hagsmunatengsl þarna í gangi sem eru ekki þolanleg í stjórnsýslu. Það er eitthvað sem ríkisstjórnin og stjórnarþingmenn þurfa að gera dálitla grein fyrir. Þau þurfa að gera hreint fyrir sínum dyrum hvað þetta varðar. Þegar spurt var hér á opnum fundi hvort ráðherra hefði skoðað hæfnistengsl sín og svarið var nei var svo augljóst að þetta yrði niðurstaðan. Það var augljóst. Allir sem sjá það ekki  eru ekki hæfir til að sinna neinni stjórnsýslu. Það er einfaldlega þannig. Það er mjög augljóst.  Þannig að ég kalla eftir því að stjórnarþingmenn skoði aðeins hvað þau sögðu á undanförnu ári og geri hreint fyrir sínum dyrum.


Ræðumaður: Björn Leví Gunnarsson

Forseti. Ég minnist á það aftur að ég er fyrrum starfsmaður Menntamálastofnunar en miðað við hvernig lögin eru þá er ég ekki hagsmunatengdur þeirri stofnun af því að það eru fimm ár sem mega líða og þá hefði ég rétt á sömu stöðu aftur og ég var í ef ég myndi hætta sem þingmaður og fara aftur þangað. Það á ekki við lengur þannig að ég tala hérna sem frjáls maður hvað það varðar — bara til að hafa það alveg á hreinu. Nei, nei, ég átta mig á því en ég vildi bara gera grein fyrir þessu atriði af því að það eru ótrúlegustu hlutir sem fólk gerir athugasemdir við varðandi vanhæfi og þess háttar — stundum rétt og stundum ekki og stundum er gagnrýni á það rétt og stundum ekki, eins og það er.

Sitjandi í fjárlaganefnd og sem fyrrum starfsmaður og áhugamaður um menntamál eru tvö atriði helst sem ég myndi vilja gera athugasemdir við. Fyrst er ég sammála ráðherra, og þetta er gömul saga og ný, um að það vantar eftirfylgni með framkvæmd aðalnámskrár og innleiðingu aðalnámskrár. Þegar nýja aðalnámskráin, sem er ekkert voðalega ný lengur, var samþykkt snerist hún í rauninni um það að færa faglega skólastarfið og faglegu kennslufræðina til skólanna, að það væri á þeirra forræði að útfæra markmið og hæfniviðmið aðalnámskrár. Það gat orðið mismunandi í hverjum skóla fyrir sig. Það var mjög mikilvægt til þess að passa upp á faglega, óháða stjórnun. Þetta er í rauninni akademíska frelsið sem er hluti af lýðræðissamfélaginu eins og það leggur sig. Þetta gekk ekki, bara til að segja það í fáum orðum, það einfaldlega gekk ekki. Skólarnir héldu að sér höndum og báðu rosalega mikið um leiðbeiningu um það hvernig hver skóli fyrir sig ætti að innleiða og ná þessum markmiðum sem voru sett fram í aðalnámskrá. Það var í rauninni ekki aðgengileg aðstoð til að hjálpa skólunum að ná markmiðum aðalnámskrár. Þannig að ég skil vel þann hluta þessa frumvarps sem er kannski ætlaður til að styðja skóla í að ná markmiðum aðalnámskrár. Það er framkvæmd sem getur orðið áhugaverð af því að það er líka talað um sem ákveðna miðstöð menningar og skólaþjónustu. Það er stutt í að það sé miðstýring, þó að það sé ekki endilega alveg nefnt, en þá glatast í rauninni sá fjölbreytileiki sem er í aðalnámskránni; að hver skóli geti innleitt kennsluaðferðir og kennslufræði til að ná markmiðum á mismunandi hátt sem við síðan berum saman og lærum og verðum betri. Ef samhæfingin er á þann hátt að það fara allir að gera hlutina eins aftur er það  slæmt. Þannig að ég legg það fram í umræðunni að við pössum upp á þann fjölbreytileika sem er nauðsynlegur, ekki bara fyrir mismunandi skóla heldur nemendur innan skóla.

Hitt sem mig langar að vekja athygli á hérna er þetta klassíska mat á áhrifum. Þess vegna sýni ég þetta hérna í myndavélarnar. Það má þysja inn eftir hentugleika. Í 1. gr. þessa frumvarps stendur, með leyfi forseta: Bestu þekkingu.

„Miðstöð menntunar og skólaþjónustu starfar í þágu barna og ungmenna á sviði fræðslu- og menntamála um land allt í samræmi við lög, stefnu stjórnvalda, bestu þekkingu og alþjóðleg viðmið.“

Nú er það bara einfaldlega þannig að það er ekki verið að starfa samkvæmt bestu þekkingu, það er ekkert flókið, og ástæðan fyrir því að ekki er verið að gera það er fjármagnsskortur. Það vantar pening til að geta unnið samkvæmt bestu þekkingu. Það er verið að reyna að velja bestu aðferðirnar sem við höfum efni á. Það er stóri munurinn þarna. Já, vissulega hefur þetta kannski ekki áhrif á fjárhagsstöðu ríkisins, því að velflest skólaþjónusta, bæði leikskóla- og grunnskólaþjónusta, er hjá sveitarfélögunum. Við höfum talað um það áður hversu mikið hið opinbera er að hlaða verkefnum á sveitarfélögin án þess að tala við þau. Ef þau eiga samkvæmt lögum að fara að vinna samkvæmt bestu þekkingu í þessum fræðum þá mun það kosta meiri pening. Annars eru þau ekki að uppfylla lögin og starfa samkvæmt bestu þekkingu. Svo koma náttúrlega framhaldsskólarnir og háskólarnir inn í þetta líka. Þar er heldur ekki verið að vinna samkvæmt bestu þekkingu. Þar er verið að vinna samkvæmt fjárheimildum, þeim takmörkuðu fjárheimildum í rauninni sem fara í þennan málaflokk sem gerir það að verkum að öll námskeið eru skipulögð til að passa inn í þann ramma, ekki til að ná sem bestum árangri eða mestum gæðum heldur eins miklum gæðum og hægt er fyrir þann pening sem til er. Ég ætla því bara að vekja einfaldlega athygli á því að það er ekki hægt að uppfylla þessa 1. gr. miðað við mat á áhrifum, sem kemur fram hérna, af því að fjárheimildirnar stýra í rauninni því hvaða gæðum er hægt að ná í gegnum skólakerfið.


Ræðumaður: Indriði Ingi Stefánsson

Frú forseti. Það kann að vera að okkur greini á um eðli stofnunarinnar en það er kannski ekki stóra málið. Það sem ég er kannski að velta því fyrir mér er hvort það ætti ekki að vera sérstakt markmið stofnunarinnar að stuðla að frumkvæði og sköpun hjá nemendum því að það er eitthvað það verðmætasta sem við gætum gefið nemendum á öllum skólastigum, að efla sköpun og frumkvæði. Svo ítreka ég að ég myndi vilja heyra hvort það þurfi ekki jafnframt, ef það á að fara í svona mikla endurskoðun, sem okkur greinir kannski á um hver sé, að fara líka í endurskoðun og greiningu á því hver sé tilgangurinn og hvert sé markmiðið með þeim fögum sem verið er að kenna, því að það er ekki alltaf alveg ljóst. Maður veltir fyrir sér með öll þessi fög sem er verið að kenna, hvert eðli þeirra er. Hvaða hæfileikar og eiginleikar eru það sem við erum að efla og styrkja í nemendum, á öllum skólastigum vissulega, með því að kenna viðkomandi fög? Það hlýtur að vera eitthvað sem þarf að hafa alltaf í huga vegna þess að tími okkar er dýrmætur, tími barnanna er það líka. Þannig að það er eins gott að þegar við erum að taka tíma barnanna í að læra eitthvað að við vitum yfir höfuð af hverju við erum að því.. Hvaða tilgangi þjónar það að kenna ákveðin fög og hvernig getur þessi stofnun styrkt frumkvæði og sköpun hjá nemendum?


Ræðumaður: Indriði Ingi Stefánsson

Frú forseti. Ég vil taka að mörgu leyti undir orð hv. þm. Björns Leví Gunnarssonar. Þetta virðist vera keimlíkt. Mig langar líka að velta upp og spyrja ráðherra út í, af því að hlutverkið virðist vera ósköp svipað því sem var áður, hvort það sé reiknað með að í þessari nýju stofnun verði sérstök vinna sem snúi að því að bæði styrkja og efla frumkvæði og sköpun hjá grunnskólabörnum, því að það er raunverulega eitt af því sem ætti að vera helsta hlutverk skólans; að gera krakkana forvitna, að styrkja sköpunargleðina frekar en að draga úr henni. Það er því miður það sem svo oft gerist, og er að mörgu leyti bara mín persónulega reynsla úr skólakerfinu, að skólinn er ekkert sérstaklega áhugaverður. Þetta er eitthvað sem við ættum að einbeita okkur að. Við ættum að einbeita okkur að því að gera skólann áhugaverðan fyrir börnin og efla bæði sköpunargáfuna og forvitnina. Að sama skapi þurfum við líka að skoða og velta við öllum steinum í þeim námsfögum sem verið er að kenna: Hvaða tilgangur er á bak við kennslu hvers fags? Hvaða eiginleikar og hæfileikar eru það sem við viljum styrkja í nemendum þegar kemur að því að kenna ákveðin fög? Því miður þykir mér það stundum ekki vera alveg skýrt. Og það er mjög miður.


Ræðumaður: Björn Leví Gunnarsson

Forseti. Já, það er mat sérfræðinga í ráðuneytinu. Eins og ég segi þá hef ég unnið þarna og þegar ég les frumvarpið þá sé ég ekki þá nauðsyn. Að fenginni reynslu þá er ýmislegt endurskipulagt í starfsemi ýmissa stofnana varðandi þjónustu og skyldur og þess háttar og ég sé ekki að það sé tilefni til að umturna stofnuninni á þetta stóran og mikinn hátt að það þurfi bara að þurrka hana út af kortinu til að byggja upp nýja stofnun. Það var nógu erfitt í rauninni að koma á fót þessari stofnun. Þar að baki voru t.d. mismunandi launakjör fólks sem kom frá Námsgagnastofnun og Námsmatsstofnun, það var alveg mjög flókið. En miðað við frumvarpið eins og ég les það, miðað við þá starfsreynslu sem ég hef úr þessari stofnun þá kaupi ég ekki þau rök að niðurstaðan sé óhjákvæmilega þessi, hver svo sem rökin eru síðan í alvörunni. Það er eitthvað sem ég sé ekki og er ekki útskýrt og mér finnst óþægilegt.


Ræðumaður: Björn Leví Gunnarsson

Forseti. Ég vil kannski að byrja á að gera grein fyrir því að áður en ég fór á þing þá var ég starfsmaður Menntamálastofnunar, vann þar áður hjá Námsmatsstofnun þannig að ég var í því ferli þegar sameining Námsgagnastofnunar og Námsmatsstofnunar og nokkrum verkefnum úr ráðuneytinu var gerð og  varð að einni stofnun, þ.e. Menntamálastofnun. Sú lýsing sem birtist mér hérna í þessu frumvarpi ráðherra hljómar rosalega mikið eins og lýsing á Menntamálastofnun. Smábreytingar, svona tog svona hingað og þangað, smá aftur til ráðuneytisins o.s.frv. Þannig að ég skil ekki alveg af hverju  grunnurinn, sem er  í frumvarpinu, er að leggja niður Menntamálastofnun til að búa síðan til einhverja aðra hliðstæða stofnun sem er með nokkurn veginn öll sömu verkefnin þegar allt kemur til alls, alla vega samkvæmt minni reynslu af því að hafa unnið þar. Er nauðsynlegt að segja upp öllu starfsfólki, líka því starfsfólki sem kemur til með að sinna í raun nákvæmlega sömu þjónustu og Menntamálastofnun sinnir núna þá í nýrri stofnun?

Mér líður pínulítið eins og þegar maður horfir galdramann, sjónhverfingamann, sem er að leika sér að bollum og undir er einhver kúla. Svo fer hún færð  fram og til baka og kúlan lendir undir einhverjum öðrum bolla en það er samt sama kúlan. Það er sama þjónustan í rauninni, það er hvílir sama skylda á  stjórnvöldum í rauninni að sinna þessum verkefnum sem þarna eru undir.

Ég skil það alveg að það þurfi að endurskipuleggja aðeins. En á þeim tíma sem ég vann þarna komu inn ný verkefni. Lestrarverkefnið kom inn, minnkaði og var breytt.  Microbit-verkefnið kom inn. Það er ekkert þannig að Menntamálastofnun hafi verið einhver stöðnuð stofnun eða eitthvað því um líkt sem var bara eitthvert bákn, hún var mjög dýnamísk. Það komu inn verkefni, það fóru út verkefni. Það er alveg hægt að endurhanna þessa þjónustu   á allt annan hátt án þess endilega að fara í heildarendurskoðun á lögum sem er tiltölulega nýbúið að setja.


Ræðumaður: Indriði Ingi Stefánsson

Virðulegi forseti. Það er lykilatriði þegar kemur að sölu ríkiseigna að vandað sé til verka. Það er vel þekkt að hér erum við í töluverðri innviðaskuld og því ekki furða að við freistumst til að grípa til þess að selja ríkiseigur til að fjármagna þá nauðsynlegu uppbyggingu sem svo sannarlega er ekki vanþörf á. Við verðum hins vegar að gæta okkar. Það eru allt of mörg dæmi þar sem ekki er vandað til verka við sölu á ríkiseignum, þar sem eignir ríkisins eru seldar í ógagnsæju ferli, oft á allt of lágu verði. Það verður að gæta að því að við öll sitjum við sama borð þegar við seljum eigur ríkisins. Það er nefnilega að miklu leyti áskorunin. Við megum ekki flýta okkur og við verðum að vanda okkur. Ef við erum að grípa til þess að selja ríkiseigur til að fjármagna innviði, sem er mögulega alveg réttlætanlegt, þá er eins gott að við fáum rétt verð fyrir þær eignir. Þess utan megum við aldrei leyfa okkur að selja þessar eignir án þess að ferlið við söluna sé gagnsætt og farið sé að leikreglum. Það verður líka að horfa til þess hvort verið sé að selja fyrirtæki sem starfa á fákeppnismarkaði. Það getur verið stórskaðlegt að passa okkur ekki á fákeppni því að hún leiðir oft til hærra verðs og með verðbólgu í hæstu hæðum megum við ekki við því. Hér stefnir líka hraðbyri í fákeppni á húsnæðismarkaði. Það er líka lykilatriði hvaða innviði við erum að byggja upp. Það getur verið varhugavert að selja eina innviði til að fjármagna aðra. Tilgangurinn má ekki helga meðalið.


Ræðumaður: Björn Leví Gunnarsson

Forseti. Sterkir innviðir, eins og flutningsmaður talar um, með leyfi forseta: „Grunninnviðir eru samgöngu-, orku- og fjarskiptainnviðir.“ Ég held að þeir séu nú mun fleiri. Það er mjög áhugavert að heyra þetta talið upp sem grunninnviði, sérstaklega þegar fyrir nokkrum árum voru seldir ákveðnir grunninnviðir; grunnnet Landssímans, sem var sagt að væri ekki hægt að selja, það væri óaðskiljanlegt frá sölu Símans, o.s.frv. Áhugavert.

„Ríkið er versti landeigandinn.“ Það er að sjálfsögðu Sjálfstæðisflokkurinn sem er hérna versti landeigandinn. Það er mjög áhugavert að sjá einmitt þessa umræðu þar sem þingmaður ríkisstjórnarflokks er í sérstakri umræðu við ráðherra sama ríkisstjórnarflokks. Það er pínu undarlegt á heildina litið. Þetta er einhvers konar kosningabarátta, ég veit það ekki.

Við erum samt að tala um áhugavert mál sem við verðum að skoða gaumgæfilega. Það er vissulega tal um arðbærni hérna en hún er tvenns konar. Þegar kemur að stöðu ríkisins skiptir samfélagsleg arðbærni mjög miklu máli, ekki bara bókhaldsleg arðbærni, eins og að losa um fé o.s.frv., við þurfum að pæla í samfélagslegum ábata. Það saman, samfélagslegur ábati og bókhaldslegur ábati, er efnahagur landsins í heild sinni. Ríkið ber ábyrgð á samfélagslega hlutanum og þar vantar einmitt rosalega mikið að tala nánar um atriði eins og innviðaskuldina og þjónustuskuldina þar sem við erum ekki að standa okkur nægilega vel. Hver ástæðan er fyrir því að þau verkefni eru ekki fjármögnuð og af hverju við lendum í viðhaldsskuld eru mjög mikilvægar spurningar en ég held að við þurfum mun dýpri og lengri umræðu til þess að svara því af hverju við höfum lent í þeirri skuld í staðinn fyrir bara þessa peningalegu skuld sem er alltaf talað um, hversu miklir vextirnir eru sem ríkið er að borga. Það eru vextir af þessari innviðaskuld og þjónustuskuld líka. Það eru biðlistar og það er fátækt.


Ræðumaður: Gísli Rafn Ólafsson

Virðulegi forseti. Það er ekki oft sem maður hreyfir andmælum þegar verið er að vísa til nefndar en í þessu tilviki var verið að vísa máli sem hreinlega fjallar um nýsköpun til allsherjar- og menntamálanefndar af þeirri einföldu ástæðu að orðið þekkingarsamfélag kemur fyrir í titlinum. Fyrst orðið þekkingarsamfélag kemur fyrir í titlinum virðist það vera þannig hér innan húss að þá hljóti þetta að vera menntamál. Þetta mál er miklu meira nýsköpunarmál, atvinnumál, eins og stendur í sjálfri tillögunni, og því er það miklu meira en rétt að það fari í allsherjar- og menntamálanefnd. Sjálfur hæstv. ráðherra og aðrir þingmenn hafa meira að segja lýst því yfir að það hljóði nú bara eins og það ætti að fara þangað. Mér finnst við þurfa að hugsa aðeins hvort við erum að setja kannski allt of mikið í allsherjar- og menntamálanefnd, bara af því að það stendur eitthvað um þekkingu eða menntun í málum.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir svarið þó að mér sé enn þá svolítið óljóst hvernig, í hvaða tilvikum og á hvaða forsendum ákvörðun er tekin um að fordæma ákveðna hluti ekki. Nú hefur varnarmálaráðherra Ísraels lýst því yfir að hernaðaraðgerðum Hamas, árásum og ofbeldi verði svarað með fordæmalausri árás á Gaza-svæðið, ekki eingöngu með varnaraðgerðum heldur árás.

Í fyrsta lagi: Telur hæstv. ráðherra ástæðu til að fordæma opinberlega yfirlýsingar varnarmálaráðherra Ísraels um að þau muni fremja enn frekari stríðsglæpi í kjölfar þessara árása, m.a. með því að drepa almenna borgara Gaza-strandarinnar og jafna heimili við jörðu til að hefna fyrir þessa árás Hamas? Þess má geta að hefnd er ekki lögleg í þjóðarétti.

Í öðru lagi: Hyggst hæstv. ráðherra fordæma lokanir Ísraels á mat, vatni, rafmagni, interneti og eldsneyti inn á Gaza-svæðið?


Ræðumaður: Arndís Anna Kristínardóttir Gunnarsdóttir

Forseti. Undanfarna daga hafa staðið yfir linnulausar loftárásir á Gaza sem viðbrögð við fordæmalausri, ofbeldisfullri og blóðugri uppreisn Hamas-samtakanna. Ísraelski herinn hefur þar drepið a.m.k. 560 manns, einkum óbreytta borgara og börn. Þetta er áframhald á ástandi sem hefur smám saman farið versnandi frá lokum seinni heimsstyrjaldarinnar. Alþjóðasamfélagið hefur setið aðgerðalaust hjá og horft á stríðsglæpi og dauða tugþúsunda. Það kemur engum lengur á óvart að núverandi stjórnvöld í Ísrael nýti hvert tækifæri til ofsafenginna viðbragða gagnvart Palestínumönnum en allt er það hluti af áætlun ísraelskra stjórnvalda um að sölsa undir sig landsvæði Palestínumanna, hrekja þá á flótta og hertaka landsvæði þeirra.

Forseti. Það hræðilega ofbeldi sem heimsbyggðin varð vitni að um helgina gerðist ekki í tómarúmi. Ef ekki væri fyrir viðvarandi ólöglegt og ofbeldisfullt hernám, vonleysi, örvæntingu og neyð væru engin Hamas-samtök. Það ætti að vera orðið öllum ljóst að einungis samhæfður þrýstingur frá alþjóðasamfélaginu getur stöðvað þennan vítahring ofbeldis. Hæstv. ráðherra hefur hingað til verið hljóð um stríðsglæpi Ísraels gegn palestínsku þjóðinni. Á laugardaginn síðastliðinn birti hæstv. ráðherra hins vegar yfirlýsingu á samfélagsmiðlum, eðlilega, þar sem aðgerðir Hamas voru fordæmdar harðlega. Því spyr ég hæstv. ráðherra: Hvernig er ákvörðun tekin í ríkisstjórninni um að fordæma árásir erlendra ríkja á önnur og hvernig og á hvaða forsendum er ákveðið að gera það ekki?


Ræðumaður: Arndís Anna Kristínardóttir Gunnarsdóttir

Frú forseti. Það er áhugavert að heyra það sem hv. þm. Bjarkey Olsen Gunnarsdóttir hafði um þetta að segja þar sem í fyrsta lagi þá heyrir þetta undir forsætisráðherra. Þegar ég spurði í nefndinni til hvaða annarrar nefndar væri hægt að kalla til forsætisráðherra til að fá svör við þessum spurningum, t.d. til þess að ræða lögfræðiálitið um þessa lagatúlkun sem hæstv. forsætisráðherra óskaði sjálf eftir um þetta mál, þá fékk ég svörin: Engrar nefndar. Við megum einfaldlega ekki fá forsætisráðherra til okkar til að ræða þetta til að fá svör við þessum spurningum vegna þess að þessi ríkisstjórn hefur bara ákveðið að hún ætli að hafa þrjár ríkisstjórnir í þessu landi. Hún ætlar ekki að skipta sér af því sem neinn annar er að gera. En þetta er ekki hægt. Þar fyrir utan er sett á fót sérstök staða í forsætisráðuneytinu sem á að hafa með höndum samræmingu í þessum málaflokki. Það er í forsætisráðuneytinu sem svörin við þessum spurningum liggja.  Hvernig í ósköpunum eigum við að fá svör við þessum spurningum ef við getum ekki boðað þá ráðherra sem um ræðir á fundi nefndarinnar?


Ræðumaður: Indriði Ingi Stefánsson

Forseti. Ég vil taka undir orð hv. þingmanna Björns Leví Gunnarssonar, Arndísar Önnu Kristínardóttur Gunnarsdóttur og Halldóru Mogensen. Við er náttúrlega komin í ákveðið klandur. Við erum með málaflokk sem heyrir undir marga ráðherra. Ég hef svona almennt álitið forsætisráðherra vera verkstjóra ríkisstjórnarinnar. Þannig ætti það vel að geta verið eðlilegt að fá forsætisráðherra til að tala í þessari nefnd um málaflokk sem þó heyrir undir hana, sem eru mannréttindi. Við erum að tala um mikla neyð, við erum að tala um erfiðleika sem blasa við og það er bara fullt erindi til að fá úr þessu skorið og að við í stjórnarandstöðunni getum sinnt okkar eftirlitshlutverki, að það séu ekki settar svona hindranir.


Ræðumaður: Halldóra Mogensen

Forseti. Það er náttúrlega orðin dálítið alvarleg staða að þegar þingið og stjórnarandstaðan eru að reyna að sinna sínu hlutverki sem eftirlitsaðili sé orðið svona erfitt að biðja um gesti til nefnda. Það eru alls konar ástæður spunnar upp til að koma í veg fyrir það. Ég finn fyrir því ítrekað, meira og meira. Mér finnst þetta vera að ágerast. Ég bað um opinn fund í allsherjar- og menntamálanefnd um svipað mál, þ.e. útlendingalögin og framkvæmd þeirra. Þar kom mjög skýrt fram að það mætti ekki bjóða félagsmálaráðherra. Ég mátti bjóða dómsmálaráðherra en ekki félagsmálaráðherra af því að þetta heyrir ekki undir hann. Það má ekki bjóða forsætisráðherra að koma inn í velferðarnefnd af því að þetta heyrir ekki undir forsætisráðherra. Málið er að þetta snýr að því að það voru sett hér lög og ráðherrar mismunandi flokka, þ.e. félagsmálaráðherra og dómsmálaráðherra, tala þvers og kruss opinberlega um sína túlkun á þessum lögum og hvernig beri að framkvæma þessi lög. Það er náttúrlega ekki líðandi fyrir okkur að þessi orðræða fari fram á opinberum vettvangi en þegar eftirlitsaðilinn, þegar þingið og stjórnarandstaðan vilja fá þessa aðila á fund til að spyrja þá út í þessa mismunandi túlkun á lögunum og framkvæmdina þá einhvern veginn er það bara ekki hægt. Það er ekki boðlegt. Við verðum að laga þetta.


Ræðumaður: Björn Leví Gunnarsson

Forseti. Eftirlitshlutverk þingsins er mjög mikilvægt og sérstaklega mikilvægt í þingræði eins og það er stundað hérna. Við eigum nú einu sinni að hafa eftirlit með störfum framkvæmdarvaldsins. En þegar meiri hlutinn á þingi er með svona hliðvörslu á eftirliti minni hlutans þá hljótum við að þurfa að spyrja okkur dálítið stórra spurninga um það hversu virkt þetta eftirlit með framkvæmdarvaldinu er í raun og veru. Það er mjög skýrt af forsetaúrskurði um það að forsætisráðherra hefur hlutverki að gegna í þessu máli. Þegar okkur er neitað um að fá forsætisráðherra á opinn fund þá hlýtur það að vera mjög alvarlegt og þess vegna spyr ég forseta hérna í fundarstjórn forseta, af því að þetta varðar það hvernig þingið starfar, hvort þetta sé tækt.


Ræðumaður: Arndís Anna Kristínardóttir Gunnarsdóttir

Forseti. Að beiðni minni hluta velferðarnefndar verður boðað til opins fundar í nefndinni vegna fordæmalausrar sviptingar grundvallarréttinda flóttafólks. Nú átti það sér stað á fundi nefndarinnar í morgun að beiðni um að forsætisráðherra verði boðuð á þann fund var hafnað. Ég sem nefndarmaður í þeirri nefnd gat ekki annað en bókað um það. Ég ætla að byrja á því að lesa upp bókunina, með leyfi forseta:

„Gerðar eru alvarlegar athugasemdir við að ekki fáist heimild til þess að kalla forætisráðherra á opinn fund nefndarinnar til þess að ræða fordæmalausa skerðingu á grundvallarréttindum fólks á flótta. Forsætisráðherra fer með samræmingarhlutverk í málaflokknum og er því mikilvægt að hún komi á fund nefndarinnar í ljósi ágreinings sem er innan ríkisstjórnarinnar um lagatúlkun og ábyrgð í þessu máli, en einnig þar sem um augljóst mannréttindamál er að ræða. Hefur forsætisráðherra meðal annars látið vinna fyrir sig lögfræðiálit um túlkun á þeim ákvæðum sem um ræðir og hefur þannig sjálf sýnt að málið falli undir hennar málefnasvið. Þessi afstaða meiri hlutans og ráðherrans er forkastanleg og enn eitt dæmið um aðför meiri hlutans að eftirlitshlutverki þingsins með framkvæmdarvaldinu. Tel ég þessi vinnubrögð formanns nefndarinnar og meiri hlutans í ósamræmi við reglur þingsins og byggðar á pólitískum forsendum en ekki faglegum og málefnalegum.“


Ræðumaður: Björn Leví Gunnarsson

Forseti. Já, ég varð var við það að þetta er  barnatillaga, ef við höfum það þannig. Þetta er tillaga sem hefur áður verið borin fram. Mér datt líka í hug þegar við vorum í andsvörum orðin pólitískur ómöguleiki. Kannski er það útskýringin á því að það er ekki alltaf hægt að standa við loforð. Það var fyrir kosningarnar 2016 þegar ég veit að tveir flokkar lofuðu því að halda þjóðaratkvæðagreiðslu um áframhaldandi viðræður við Evrópusambandið. Svo þegar þeir tveir flokkar komust í ríkisstjórn saman þá var það allt í einu pólitískur ómöguleiki að framkvæma það loforð, loforð sem þeir sjálfir gáfu. Þannig að svarið við því af hverju við getum ekki staðið við gefin loforð finnst mér mjög áhugavert.


Ræðumaður: Björn Leví Gunnarsson

Forseti. Mér kom til hugar  þegar var verið að fara yfir feril þessa máls  og hvaðan það kemur og allan langa aðdragandann að því að það er enn þá hérna og aftur verið að leggja það fram. Af hverju getum við ekki staðið við gefin loforð?


Ræðumaður: Björn Leví Gunnarsson

Forseti. Ég hef verið meðflutningsmaður á þessu máli áður og styð það heils hugar enn þá. Meðflutningsmaður eða ekki, það skiptir svo sem ekki máli. Hv. þm. Halldóra Mogensen náði að vera meðflutningsmaður núna þannig að ég sleppti því núna, það er nóg að einn úr þingflokknum sé meðflutningsmaður. Ég kem bara og lýsi yfir stuðningi mínum við þessa þingsályktunartillögu. Það er ýmislegt sem má skoða og athuga sérstaklega. Það er þessi kvöl í rauninni, eins og hv. þingmaður kom inn á, fólks sem er vissulega að nýta sér þessi efni, ekki endilega til lækninga heldur til þess að stilla verki a.m.k. Það er alveg ómögulegt, af því að það virkar, að viðkomandi þurfi að vera lögbrjótur til að fá þessa lausn frá þjáningum. Ég held að við ættum að taka það svona aðeins nær okkur hvað það þýðir í stærra samhenginu og drífa okkur í því að gera betur hvað þessi efni varðar. En hvað varðar svona gróðahlutann í þessari þingsályktunartillögu þá er það kannski þaðan sem Sjálfstæðisflokkurinn kemur í þessu, þarna er gróðavon, tvímælalaust, og ekkert smáræði. Ég bara fagna því frumkvæði að hlaupa á eftir peningunum í þessu því þegar allt kemur til alls þá er markmiðið gott.


Ræðumaður: Lenya Rún Taha Karim

Virðulegi forseti. Það ætti svo sem ekki að koma neinum á óvart að ég sé að taka til máls undir þessum dagskrárlið miðað við reynsluna af kosningum og jöfnunarsætum. Mig langaði bara að byrja á því að segja að ég tek auðvitað heils hugar undir þetta frumvarp og það gleður mig rosalega mikið að ég hafi verið inni á þingi þegar það var lagt fram aftur þannig að ég fæ að vera í textanum sem flutningsaðili. Mig langaði líka að víkja aðeins að markmiði og tilgangi lagasetningarinnar og skýra aðeins vilja löggjafans, sem ég býst við að sé vilji löggjafans miðað við það sem hefur komið fram í máli hv. flutningsmanns þessa frumvarps. Til að byrja með er það hornsteinn lýðræðis að kjósendur geti treyst því að atkvæði þeirra skili sér á réttan stað og að kjörnir fulltrúar sem hér sitja séu rétt kjörnir og þá er það svolítið skammarlegt að Alþingi hafi ekkert gert til að endurvekja traust almennings á kosningakerfinu eftir síðustu kosningar árið 2021. En fyrirkomulag núverandi kosningakerfis er ekki til þess fallið að auka traust almennings í garð Alþingis og atkvæðadreifingar.

En ég held að þetta frumvarp sé mikil bót á núverandi kosningakerfi og kemur á fót aðeins jafnara fyrirkomulagi hvað varðar dreifingu þingsæta en þó er mikil vinna fram undan við að bæta kosningakerfið og það er margt sem þarf að laga, t.d. er það að þingmenn staðfesti sitt eigið kjör samkvæmt stjórnarskrá eitthvað sem ég geri alvarlega athugasemd við og mætti gjarnan breyta. En ég tel að ef við byrjum hér, byrjum á því að lögfesta þær breytingar sem eru lagðar til í þessu frumvarpi, þá séum við strax komin á aðeins betri stað en við vorum á í síðustu kosningum. Það var margt sem kom fram í máli hv. þm. Björns Levís — Birni Levís?  Gunnarssonar, afsakið, frú forseti, sem ég get tekið undir og hef samúð með og það sama með hv. þm. Sigmar Guðmundsson — syni? Fyrirgefðu frú forseti, ég er búin að vera svolítið mikið í rússneskum bókmenntum undanfarið þannig að þetta er allt farið að blandast saman, svo tala ég líka þrjú tungumál heima þannig að þetta er úti um allt. En mig langaði bara að hafa þetta stutt og laggott. Mér fannst mér bera smá skylda til að koma hingað upp í pontu og taka bara innilega undir með þessu frumvarpi sem ég er vissulega flutningsaðili á.

En í ljósi þeirrar stöðu sem blasti við sumum þingmönnum og varaþingmönnum — og eftir atvikum ekki þingmönnum lengur —  eftir síðustu kosningar þá tel ég það vera mjög ljóst að það þarf að ráðast í umfangsmiklar kerfislægar breytingar á núverandi kosningakerfi en ég sé þessa hæstv. ríkisstjórn ekki vera að grípa til neinna aðgerða þegar kemur að breytingum á kosningalögum. Jú, það voru sett ný lög á fót árið 2021 en ég sé engar grundvallarbreytingar í þeim lögum. Eins væri ég til í að fá kosningaeftirlit fyrir næstu kosningar sem fer að styttast í, tvö ár eru ekki langur tími, það er eitthvað til að byrja að huga að núna. Það fer auðvitað líka eftir því hvort það verði vorkosningar eða haustkosningar. Ef frumvarp þetta verður að lögum, þá mun ég alla vega fagna nýju fyrirkomulagi af því að ég tel að meira að segja lítil breyting sé betri heldur en þau lög sem við erum með núna í gildi og þessi óvissa sem ríkir alltaf á kosningakvöldinu því að ég ætla alveg að viðurkenna að ég skil ekki alveg núverandi fyrirkomulag virkar, ég skil hvernig jöfnunarsæti virka og hvernig uppbótarþingmenn virka en það er líka út af því að ég lenti í kerfinu sjálf. En ég skil alveg að hinn almenni kjósandi skilji ekki nákvæmlega hvernig atkvæðunum er dreift yfir kjördæmin og ég held að okkur beri skylda sem löggjafi til að koma á fót einhverju kerfi sem er auðskiljanlegt, bara alveg eins og lög eiga að vera, lög eiga að vera auðskiljanleg þannig að venjuleg manneskja geti lesið þau og skilið þau. Það sama ætti að gilda um kosningakerfið hér á landi. En ég ætla ekki að hafa þetta mikið lengra og ég vona innilega að þetta frumvarp verði að lögum.


Ræðumaður: Björn Leví Gunnarsson

Forseti. Já, þetta er nefnilega alveg rosalega áhugaverð spurning og svar sem ég hef velt fyrir mér nokkrum sinnum á undanförnum árum. Þrátt fyrir núverandi stöðu þar sem landsbyggðin er með aukið vægi og í rauninni þar sem almennt séð raða landsbyggðarþingmenn sér í ákveðnar nefndir frekar en í aðrar, eins og fjárlaganefnd og jafnvel umhverfis- og samgöngunefnd o.s.frv., þar sem meiri hluti þingmanna er frá landsbyggðinni — nú er ég að draga þetta svona aðeins út úr hausnum en ég held að þessi tölfræði sé nokkuð nákvæm — þá er staðan samt svona hjá landsbyggðinni, miðað við samgönguáætlunina, hvernig hún er aldrei uppfyllt og kláruð, rýrð að verðgildi og þess háttar. Ég sé ekki að árangurinn sé endilega að nást með núverandi fyrirkomulagi þrátt fyrir þessa áherslu á landsbyggðina, sem er dálítið áhugavert þegar allt kemur til alls. Ég held að það væri tvímælalaust góð byrjun að hafa sanngjarnt atkvæðavægi milli landshluta og flokka, í rauninni einmitt til að búa ekki til til að byrja með bara lýðræðislega gjá á milli þéttbýlis og dreifbýlis, því að ég hef ekki orðið var við það að neinn þingmaður skilji ekki hagsmuni landsbyggðarinnar og þyki ekki vænt um hennar hag, hvort sem viðkomandi þingmaður er úr dreifbýli eða þéttbýli.


Ræðumaður: Björn Leví Gunnarsson

Forseti. Já, ég meina, lögin voru svoleiðis og það var kosið eftir þessum reglum og þetta var niðurstaðan. Það er ekkert annað hægt að segja en að viðkomandi stjórn hafi verið með löglegt umboð vissulega, þó að manni finnist það ekkert rosalega sanngjarnt umboð þegar allt kemur til alls, það eru ekkert öll lög sanngjörn, því miður. Ef við værum með aðeins meiri sanngirnisgleraugu á ýmsum lagasetningum þá held ég að ýmislegt væri öðruvísi og það er alveg merkilegt hvernig það getur orðið til. Stundum eru bara sögulegar skýringar á því sem fólk áttar sig ekki á fyrr en seinna þegar það koma einhverjar hliðarverkanir o.s.frv. T.d. í fyrirkomulaginu eins og við erum að ræða núna þá koma þessir gallar kosningakerfisins í rauninni ekki í ljós fyrr en flokkum fjölgar. Það er gallinn í kosningakerfinu. Eins og það var búið til áður, með þessum fjórum eða fimm flokkum, þá raðaðist þetta innan þeirra skekkjumarka og enginn þurfti að hafa neinar sérstakar áhyggjur af því. En um leið og flokkum fjölgaði þá brotnaði kerfið — innbyggður galli í kerfinu sem fólk skoðaði ekki, hafði ekki hugmyndaflug í að ímynda sér að það yrðu svona margir flokkar í framboði og að svona margir flokkar myndu ná svona miklum árangri. Þess vegna bendi ég einmitt á það að ef það eru 21 eða fleiri flokkar í framboði sem allir myndu ná minna en 5%, enginn myndi ná yfir 5% — það er fræðilegur möguleiki, ég er ekki að segja að það sé raunverulegur möguleiki — þá gjörsamlega hrynur þetta kosningakerfi. Við þurfum í alvörunni að hugsa aðeins svoleiðis. Þetta er svona gæðastjórnunarhugsun í því, hvað ef þetta gerist, og verum með öll jaðartilfellin á hreinu. Ég hef allavega mjög gaman af svoleiðis umræðum.


Ræðumaður: Björn Leví Gunnarsson

Forseti. Ég er einn af meðflutningsmönnum þessa frumvarps. Á 151. löggjafarþingi lagði ég og þingflokkur Pírata fram sambærilegt mál, það var aðeins öðruvísi útfærsla. Það kvað á um það að öll kjördæmi væru með sex þingsæti og hversu mörg jöfnunarsæti væru þá í öllum hinum kjördæmunum. En við sameinuðumst um að leggja fram þetta frumvarp sem er hér til umræðu þar sem útfærslan var aðeins betri lagfæring á núgildandi lögum, til viðbótar við þessa jöfnun á fjölda þingsæta og fjölgun jöfnunarsæta í hverju kjördæmi.

Mig langaði til að bæta aðeins við umræðuna hérna, efnið hefur vel komið fram í máli flutningsmanns. Það er ekki hægt að ná alveg fullri jöfnun milli flokka miðað við núverandi stjórnarskrá. Þetta er sú leið sem kemst næst því. Mig langar til að vekja aðeins athygli á því hver munurinn er í raun og veru og þá sérstaklega út af 5% reglunni sem er í stjórnarskrá, þ.e. að flokkar sem ná ekki fimm af hundraði atkvæða á landsvísu geta ekki fengið jöfnunarmenn. Það eru þessi jöfnunarsæti, sem þetta snýst um hérna, þau fara úr því að vera níu í 27. Það er einn smá galli í þessu sem er einmitt tengdur þessari 5% reglu, sem þetta frumvarp gerir í rauninni verri — það er rosalega fjarlægur möguleiki, en mér finnst það mjög skemmtilegur möguleiki: Ef það væru 21 flokkur í framboði og allir fengju minna en 5% í kosningum þá fengi enginn þingflokkur jöfnunarsæti. Í núgildandi lögum eru 54 þingmenn en ef þetta gilti þá væru bara 36 þingmenn. Kannski myndu sumir fagna því, ég veit ekki, það er eins og gengur og gerist. En þetta er klárlega galli á kosningalöggjöfinni og hann kemur frá þessum 5% þröskuldi sem var settur í stjórnarskrá seint á síðustu öld, að mig minnir.

Svo að ég fari aðeins í greinargerðina með frumvarpinu sem ég lagði fram á 151. þingi þá kemur þar fram, með leyfi forseta, þetta er dálítið löng tilvitnun sem ég ætla að lesa:

„Í undanförnum kosningum hefur munað talsverðu á milli hlutfallslegs fjölda atkvæða og skiptingar þingsæta á milli þingflokka. Ef ekki er gert ráð fyrir 5% þröskuldinum í stjórnarskrá hefðu t.d. fimm framboð í kosningum til Alþingis árið 2013 fengið eitt til tvö þingsæti hvert. Áhrifin af því leiða svo til þess að þau þingsæti dreifast yfir á aðra flokka umfram hlutfallslegt atkvæðavægi. Þá fékk Sjálfstæðisflokkurinn tvö aukaþingsæti, Framsóknarflokkurinn fjögur, Samfylkingin eitt og Björt framtíð eitt.“

Ef tekið er tillit til 5% reglunnar hins vegar, eins og var farið yfir hérna í framsögu á þessu máli, en á landsvísu, ekki skipt niður á kjördæmi eins og er gert heldur tekið á landsvísu, það er smámunur í þessum tölum hjá mér og þeim sem voru í framsögunni, þá fékk Framsóknarflokkurinn árið 2013 tvö aukaþingsæti á kostnað Vinstri hreyfingarinnar – græns framboðs og Píratar hefðu átt að fá eitt jöfnunarsæti, þ.e. VG og Píratar hefðu fengið eitt aukasæti hvor flokkur og Framsóknarflokkurinn hefði misst tvö. Þetta er á landsvísu.

„Í kosningunum 2016, ef ekki er tekið tillit til 5% þröskuldsins, þá fékk Sjálfstæðisflokkurinn fimm aukaþingsæti, Vinstrihreyfingin – grænt framboð tvö aukaþingsæti, Píratar tvö og Viðreisn eitt auka. Samfylkinguna vantaði eitt þingsæti, Bjarta framtíð tvö, Dögun tvö, Flokk fólksins þrjú og Alþýðufylkinguna eitt.“

Ef tekið er hins vegar tillit til 5% þröskuldsins þá eru Flokkur fólksins, Alþýðufylkingin, Dögun og Björt framtíð ekki með. Þá dreifast þau þingsæti öðruvísi. En þrátt fyrir það, á landsvísu, ef farið er eftir því, þá væri Sjálfstæðisflokkurinn að fá fjögur aukaþingsæti á kostnað Framsóknarflokksins, eitt þar, eitt á kostnað Samfylkingarinnar og tvö á kostnað Bjartrar framtíðar, tvö.

„Úthlutun þingsæta í kosningunum 2017 var nær því að vera rétt miðað við atkvæðahlutfall stjórnmálasamtaka. Ef ekki er tekið tillit til 5% þröskuldsins munaði einungis einu sæti sem Framsóknarflokkurinn fékk á kostnað Bjartrar framtíðar. Ef tekið er tillit til þröskuldsins í stjórnarskrá fékk Framsóknarflokkurinn einnig eitt aukaþingsæti en þá á kostnað Samfylkingarinnar.“

Það er þá sama tala og er fjallað um í framsögu þessa máls, það munaði engu þar hvort sem var á landsvísu eða af því að það voru svo fáir.

„Skekkjan af því að hafa fá jöfnunarsæti í undanförnum þrennum kosningum er þónokkur.“ — Þetta er lagt fram fyrir kosningarnar 2020 þannig að upplýsingar úr þeim eru ekki þarna. — „Í kosningunum 2013 munaði tveimur þingsætum. Það hefði þýtt ríkisstjórn með 34 þingsæta meiri hluta en ekki 36 þingsæta. Það hefði ekki verið hægt að mynda meirihlutaríkisstjórn Sjálfstæðisflokks, Viðreisnar og Bjartrar framtíðar af því að þeir flokkar hefðu bara haft 30 þingmenn samtals og núverandi ríkisstjórn sem var mynduð 2017 væri nú einungis með 32 þingsæti …“

Eins manns meiri hluti á síðasta kjörtímabili ef það hefði verið tekið tillit til fullkominnar skiptingar yfir allt landið eftir atkvæðahlutfalli flokka. Ég er ekki viss um að ríkisstjórnin á síðasta kjörtímabili hefði orðið til ef hún hefði bara haft einn þingmann í meiri hluta. Alveg á sama hátt og árið 2016, 2017, kjörtímabilið þá, þar sem ríkisstjórnarflokkarnir höfðu í rauninni ekki meiri hluta atkvæða, það hefði ekki verið hægt að mynda þá ríkisstjórn eins og kom fram í framsögunni. Það hefði líklega ekki verið mynduð ríkisstjórn með 32 þingmönnum árið 2017 heldur.

Mér finnst þetta mjög áhugavert þegar allt kemur til alls. Maður hefur heyrt, þegar talað er við aðila sem eru gamalreyndir, hafa verið í kjörbréfanefnd og svoleiðis, og það hefur borist í tal þau skipti þar sem var verið að breyta þessu einhvern veginn í kosningalögum, þá lýsir fólk því að þegar það kom með einhverjar tillögur eða einhverjar útfærslur á því hvernig þetta gæti verið, þá komu þingmenn í röðum til stærðfræðinganna og spurðu: Hefði ég verið kosinn á Alþingi ef þessar breytingar væru við lýði eða ekki? Fólk hafði í alvörunni meiri áhyggjur af sínu sæti heldur en sanngirni kosningakerfisins. Ég get ekki skilið það öðruvísi en svo að hver ríkisstjórn sem situr í skjóli þessa kosningakerfis, jafnvel þó að þingsætin væru færri og meiri hlutinn til staðar — ég skil ekki hvernig ríkisstjórnin getur setið án þess að laga þetta, alla vega fyrir næstu kosningar. Ég hvet alla í stjórnskipunar- og eftirlitsnefnd til að rúlla þessu máli í gegn og við klárum þetta þannig að þetta verði lagað fyrir næstu kosningar.


Ræðumaður: Björn Leví Gunnarsson

Frú forseti. Nei, ég ætla að vera ósammála hv. þingmanni þarna. Það á ekki að gera þetta eins af því að þarna þurfum við aðeins að skoða hvað er bætt eftir á og hvað er hækkað fyrir fram. Almennt séð er lífeyrir almannatrygginga hækkaður fyrir fram en á undanförnum tveimur árum var hann líka bættur eftir á. Það þarf að hafa á hreinu hver munurinn þarna er. Það var byrjað á að hækka fyrir fram. Sú spá stóðst ekki og það var lagað um mitt ár. Sú spá stóðst ekki einu sinni þannig að það var lagað eftir á í fjárlagafrumvarpi næsta árs, grunnurinn var hækkaður upp í meðaltal ársins. Það var bæði löguð kjaragliðnunin sem hafði orðið, þar var að vísu ekki afturvirk hækkun um einhverja mánuði heldur bara hækkað frá þeim tíma, en svo var líka hækkað miðað við spána fyrir næsta ár. Þannig að það er fyrirframhækkun sem er í lífeyri almannatrygginga en verðbólgan sem hv. þingmaður var að tala um varðandi fjárheimildir stofnana er eftiráhækkun. Við þurfum að gera greinarmun þarna á milli til þess að átta okkur á því hvernig fjárheimildirnar eru að þróast.


Ræðumaður: Björn Leví Gunnarsson

Það er gott að gleyma ekki einu ári, árið 2022 var þetta á núlli. Það var engin kjaragliðnun þá af því að launaþróun var þá lægri en verðbólguþróun og verðbólgan var leiðrétt innan árs. Það er einmitt það sem mig langaði til að ræða við hv. þingmann sem nefndi það að ef t.d. verðbólguþróunin verður á þann hátt á næsta ári að hún verður umfram spár, að þá kannski í maí eða eitthvað svoleiðis, þegar á að leiðrétta það um mitt ár, muni hv. þingmaður krefjast þess að sú breyting verði gerð afturvirk frá upphafi árs. Þetta er meðaltal árs sem við erum að tala um hérna þannig að breytingin sem er gerð um mitt ár mun verða gerð þannig að hún miðar einmitt við meðaltal árs. Þegar það er sett í fjárlög þá kemur hækkunin strax fram 1. janúar, í rauninni áður en verðbólguþróunin fyrir það ár byrjar, þannig að viðkomandi hópur, lífeyrisþegar, fær hækkun ársins áður en verðbólgan étur síðan upp þá hækkun smám saman yfir árið. Í lok ársins, ef allt hefur farið samkvæmt spám, ættum við að vera komin aftur á núllið miðað við verðbólguþróun og þá þarf nýja hækkun. En ef verðbólguþróunin er meiri, umfram verðbólguspár, þá gerist það fyrr á árinu og þá þarf að hækka  miðað við það en ekki frá upphafi árs, sem sagt miðað við meðaltal ársins. Það er það sem hefur verið gert undanfarin tvö ár, það hefur verið lagfært miðað við meðaltal ársins eins og kemur fram hérna í töflunni, en árið 2022 var 0% kjaragliðnun.


Ræðumaður: Björn Leví Gunnarsson

Forseti. Já, framsetning á prósentum er alltaf erfið. En sem sagt 164,12% frá 1967 þýðir ekki 164,12% hækkun, það þýðir 64,12% hækkun af því að heildin er þarna inni í. Það þyrfti sem sagt að margfalda með 1,6412 til þess að fá töluna sem ætti að vera. Þetta er sem sagt margfeldið sem þyrfti að setja á núverandi lífeyri til að ná réttum lífeyri. Þannig að það er ekki 100,8% kjaragliðnun á þessu ári heldur 0,8% kjaragliðnun það sem af er þessu ári, í júlí á þessu ári. Auðvitað er ekki tvöföldun þarna á launaþróun miðað við lífeyri heldur 0,8% þróun á þessu ári. Þetta er svona lítið á hverju ári. Safnast þegar saman kemur og hefur verið hvað hæst 8,92% árið 2008 þegar það var lækkað sérstaklega og það breyttist mest árið 2012 í þágu lífeyrisþega þegar það var 4,11% meiri hækkun  en launaþróun, í því tilviki, var. Launaþróun þá var 7,77% en hækkunin var 11,88%. Ég vona að það komist til skila því að prósentuframsetning er stundum erfið.


Ræðumaður: Björn Leví Gunnarsson

Herra forseti. Margar tölur þarna. Dálkurinn Kjaragliðnun örorkulífeyris segir til um kjaragliðnunina á árinu, þ.e. allar tölurnar sem eru þarna í mínus: 1998, 2000, 2002, 2009, 2012, 2017, það er þar sem örorkulífeyrir hækkaði meira  en launaþróun og verðbólga. Uppsafnaða kjaragliðnunin er í rauninni frá því núna. Miðað við hvernig staðan er núna,  ef annaðhvort launaþróun eða vísitölu frá 1997 hefði verið fylgt, þ.e. lágmarkinu á vísitölu eða launaþróun, þá væri lífeyrir 64% hærri í dag. Árið 2000 eru 156,72%, þ.e. ef fylgt hefði verið launaþróun frá árinu 2000 þá væri lífeyrir í dag  56,72% hærri. Þannig er skilningurinn á þessu. Þannig að miðað við þetta ár, hvað  hefur gliðnað um mikið síðan það ár. Ég vona að það skiljist.


Ræðumaður: Björn Leví Gunnarsson

Forseti. Ég mæli fyrir frumvarpi til laga um breytingu á lögum um almannatryggingar, nr. 100/2007, sem nefnist raunleiðrétting. Meðflutningsmenn mínir eru Andrés Ingi Jónsson, Arndís Anna Kristínardóttir Gunnarsdóttir, Ásthildur Lóa Þórsdóttir, Eyjólfur Ármannsson, Gísli Rafn Ólafsson, Guðbrandur Einarsson, Guðmundur Ingi Kristinsson, Halldóra Mogensen, Inga Sæland, Jakob Frímann Magnússon, Oddný G. Harðardóttir, Tómas A. Tómasson og Þórhildur Sunna Ævarsdóttir. Heil 27% af þinginu ef við undanskiljum ráðherranna sem er alveg ómögulegt að fá sem meðflutningsmenn á þingmannafrumvarp. Það er gaman að sjá svona mikinn stuðning við við frumvarp í meðflutningi og ég býst fastlega við því að aðrir sem náðu ekki að kíkja á frumvarpið nægilega vel til að skrifa sig sem meðflutningsmenn myndu styðja málið í þingsal, enda er það í rauninni mjög einfalt þegar allt kemur til alls.

Í dag er fyrirkomulagið í þessari svokölluðu 69. gr. laga um almannatryggingar, sem er núna 62. gr. eftir að búið er að endurskipuleggja lögin, það að lífeyrir almannatrygginga skuli hækka í takt við launaþróun en þó aldrei minna heldur en vísitala neysluverðs. Þessi tvö skilyrði búa til lágmarkið um það hversu mikið lífeyrir almannatrygginga á að hækka; ellilífeyrir, örorkubætur, endurhæfingarlífeyrir, ýmislegt svoleiðis. Þegar við lendum í þeirri stöðu að þurfa að treysta á framfærslu samfélagsins þá erum við með skilyrði um það hvernig sá lífeyrir á að þróast til að halda í við verðlag eða, eins og er gert ráð fyrir í lögum, að halda í við launaþróun, að sjálfsögðu. Fólk á almenna markaðnum og opinbera markaðnum gerir kjarasamninga um kjarabætur, um betri lífskjör, en þessi hópur sem er á framfærslu almannatrygginga er ekki með verkfallsrétt, hann getur ekki farið og samið um kaup og kjör og um réttindi sín. Þannig er eðlilegt að það sé sett í lög að lífeyrir  fylgi einfaldlega bara launaþróun allra hinna sem hafa samningsrétt, þ.e. lágmarkið.

Hins vegar hefur það gerst síðan þessi lög voru sett árið 1997 — ég er með töflu í frumvarpinu sem sýnir hvernig launavísitalan hefur þróast frá 1997, hvernig verðbólga hefur þróast og hvernig örorkulífeyrir hefur þróast. Þetta er pínu flóknara varðandi ellilífeyrinn því að það var gerð kerfisbreyting 2016 sem skekkti aðeins framsetninguna og þar er erfiðara að sýna þróunina frá 1997, hún er ekki alveg eins samanburðarhæf. Það er auðveldara aðgengi að gögnum í þessu tilfelli og taflan sýnir að kjaragliðnunin hefur verið vegna þess að lífeyrir almannatrygginga hefur ekki haldið í við launaþróun. Hækkun örorkulífeyris hefur verið meiri en verðbólga, sem betur fer, en lægri en launavísitalan og munar mjög miklu, frá 1997 eru það 64%. Lífeyrir almannatrygginga ætti að vera 64% hærri, þ.e. örorkulífeyrir, til að halda í við launaþróun frá árinu 1997.

Þegar við fjöllum aðeins um það hvað lágmarkið ætti að vera þá höfum við séð það einmitt í frumvarpi frá Flokki fólksins að það ætti að vera 350–400 þús. kr. skatta- og skerðingarlaust að lágmarki og ef lífeyrir hefði hækkað, væri þessum 64% hærri, þá væri talan u.þ.b. á þeim stað. Vandinn sem við glímum við er í rauninni sá að það hefur ekki verið farið eftir lögum um að lífeyrir eigi að þróast samkvæmt launaþróun, það sé lágmarkið nema ef verðbólgan verður hærri. Þá er tvöfaldur lás eins og það er kallað, verðbólgan kemur inn í staðinn.

Af hverju hefur ekki verið farið eftir lögum? Rosalega áhugaverð spurning. Þegar við reynum í nefndum að spyrja ráðherra eða ráðuneytisfólk um það af hverju lífeyrir hækkar ekki í takt við launaþróun, þá eru svörin mjög stór útúrsnúningur. Þau hengja sig á það að í lögum um almannatryggingar stendur að það eigi að uppfæra í fjárlögum hvers árs miðað við launaþróun. Þá hugsa þau þetta þannig: Nú erum við að vinna með fjárlagafrumvarp 2024 og þá gerir fjármálaráðuneytið spá um launaþróun á árinu 2024, gott og vel, þá hækkar lífeyrir almannatrygginga samkvæmt þeirri spá fyrir árið 2024. Síðan gerist 2024 og eins og alltaf — í öll þessi ár, frá 1997, 1998, 1999, hefur það gerst kannski sex sinnum að spáin hafi verið öðruvísi — þá er þessi spá ítrekað lægri heldur en það sem gerist á árinu. Við það verður þessi kjaragliðnun. Fjármálaráðuneytið segir: Það verður 5% hækkun á næsta ári. Svo verður 7,5% hækkun í launaþróun, en það er ekki lagað. 2,5% á því ári, 2,5% á næsta ári eftir það o.s.frv., þangað til við erum komin í 64,12% miðað við stöðuna eins og hún var í júlí á þessu ári, miðað við þá útreikninga sem ég fékk og töflu sem ég fékk upprunalega frá rannsóknaþjónustu Alþingis, búinn að framreikna eða bæta við nokkrum árum síðan þá en þetta er einhvers staðar á þessu róli. Það sem hefur verið gert á undanförnum tveimur árum og er mjög áhugavert er að vegna verðbólgu, miklu hærri verðbólgu en var gert ráð fyrir, hefur verið bætt í lífeyri almannatrygginga eftir á. Það er út af vanáætlaðri verðbólgu. En það hefur aldrei verið bætt í eftir á út af vanáætlaðri launaþróun.

Þarna kemur ráðuneytið líka og segir að launavísitalan sé gagnslaus til að nota í þessu samhengi. Hvaða launaþróun eigum við að nota? En á næstu glæru sem þau sýna okkur er launaþróun, miðað við t.d. þróun á íbúðaverði eða eitthvað því um líkt, launaþróunin er svona og þróun íbúðaverðs er svona og skuldir hafa þróast svona. Þá bendir maður á þetta og segir: Hérna notið þið launaþróun samkvæmt launavísitölu en í glærunni á undan þar sem var verið að fjalla um almannatryggingar notið þið ekki þessa launaþróun. Af hverju? Aftur er þá vísað í að þau eigi bara að gera það samkvæmt spám fyrir næsta ár. En þarna eru þau að nota launaþróun.

Þetta er vandinn í hnotskurn. Það vantar, og þetta hefur umboðsmaður Alþingis gert athugasemd við, hvaða skilgreiningu á launaþróun á að nota. Af því að skilgreininguna vantar, ótrúlegt en satt, þá ákveður ráðuneytið að nota eitthvert viðmið, einhverja spá, kannski byggða á einhverjum kjarasamningum sem eru í gangi, við fáum ekki að vita það með neinni nákvæmni, sem er áhugavert út af fyrir sig líka. Það þýðir að við þurfum að bæta við í lögin skilgreiningu á launaþróun af því að ráðuneytinu er greinilega ómögulegt að gera það sjálft.

Það er það sem þetta frumvarp gerir. Það bætir við skilgreiningunni á því hvaða launaþróun á að miða við. Sú skilgreining er mjög einföld þegar allt kemur til alls. Alþingi hefur samþykkt þessa skilgreiningu áður. Það er sama skilgreining og þingmenn búa við. Við tökum einfaldlega þá skilgreiningu sem þingmenn fá á því hvað sé almenn launaþróun, í opinbera geiranum að vísu, en allt í lagi, og afritum það í lög um almannatryggingar, höfum það sama þar. Þá erum við komin með skilgreiningu sem þingmenn fá. Af hverju geta lífeyrisþegar ekki fengið sömu skilgreiningu? Það hefði hækkað lífeyri almannatrygginga þó nokkuð meira heldur en hefur verið  undanfarin ár. Mér finnst t.d. áhugavert að athuga það að síðan þessi ríkisstjórn tók við hefur kjaragliðnun verið um 11– 12%. Við skulum hafa það í huga. Það væri ágætisviðbót á framfærslu fyrir lífeyrisþega ef staðið hefði verið við það loforð að fólk ætti ekki bíða eftir réttlæti, svo maður sé pínu kaldhæðinn.

Ein viðbót í þessu frumvarpi hjá okkur flutningsmönnum sem er ekki í lögunum um þingmenn og það er einmitt hérna, með leyfi forseta: „Krónutöluhækkanir í kjarasamningum opinberra starfsmanna skulu endurspeglaðar í krónutöluhækkunum fyrir greiðslur almannatrygginga …“ Ástæðan fyrir þessu er einmitt að þetta er fólk sem er á lægstu laununum og ef það er samið um krónutöluhækkanir sem er umbreytt yfir í almennar hlutfallshækkanir þegar það er verið að reikna einhverja heild o.s.frv., þá mun sú prósentutala skila miklu lægri krónutölu fyrir fólkið sem er á lægstu kjörunum. Það verður að taka tillit til krónutöluhækkana ef þær eru gerðar á annað borð fyrir fólk sem er með lægstu krónutöluna. 10% hækkun á milljón er 100.000 kr. en á 300.000 kr. bara 30.000 kr. Ef það er samið um 50.000 kr. launahækkun þá er það vissulega ákveðið hlutfall fyrir fólk sem er með hærri laun en það er lægri krónutala fyrir þau sem eru með lægri laun því þau fá ekki sömu krónutölu.

Frumvarpið er ekkert mikið flóknara en þetta þegar allt kemur til alls og það er bara réttlætið í þessu sem ég held að við verðum að þora að taka dálítið á. Ég veit ekki hver kostnaðurinn verður í heildina ef það þyrfti að bæta upp þessa 64% kjaragliðnun. Hún væri eitthvað minni fyrir ellilífeyrinn, vissulega, af því að það voru gerðar breytingar 2016 sem leiðréttu þó nokkuð mikið þar. En þetta er samt kjaragliðnun sem ég myndi telja að við berum einfaldlega ábyrgð á. Við höfum látið þetta viðgangast í fjárlögum eftir fjárlög í það langan tíma að nú munar einhverjum tugum milljarða. Hvort það eru 20–30 milljarðar þori ég ekki alveg að segja til um, mig rámar í að það hafi verið fjallað um einhverjar svoleiðis upphæðir fyrir einhverjum árum síðan í fyrirspurn hjá mér.

En við verðum að horfast í augu við það að skorturinn á skilgreiningu á lágmarksframfærslu hérna á Íslandi er eiginlega vandamálið þegar allt kemur til alls. Um það snýst þingsályktunartillaga sem ég hef lagt fram. Okkur vantar skilgreiningu á lágmarksframfærslu. Við erum með tilvísanir, bæði hjá umboðsmanni skuldara og hjá velferðarráðuneytinu, þar eru framfærslureiknivélar. Þegar maður fer í þær og reynir að komast að því hvað þær reikna þá er yfirleitt undanskilinn húsnæðiskostnaður sem er rosalega áhugavert því að húsnæðiskostnaður á Íslandi er það sem stýrir yfirleitt efnahagssveiflum hjá okkur, stýrir ráðstöfunartekjum fjölskyldna í rauninni að mjög miklu leyti. Ef við berum okkur saman við markmið hjá mörgum öðrum löndum — ég var t.d. að kynna mér aðeins húsnæðiskerfið í Vín sem er mjög áhugavert og það eru sambærileg viðmið á ýmsum öðrum stöðum. Það er líka talað um þetta í Bandaríkjunum, Obama talaði um þetta, að þumalputtareglan sé að húsnæði ætti ekki að kosta meira en fjórðung af tekjum fólks, 25%. Ef það væri tilfellið hérna á Íslandi, ef það þyrfti að ná þeim markmiðum, þá held ég að við værum í dálítið öðru ástandi. Við erum tvímælalaust langt yfir þeim markmiðum hjá mjög mörgum tekjuhópum. Ef við myndum miða við fjórðung af ráðstöfunartekjum þá myndum við ekki ná því að miklu leyti. En þar þurfum við einmitt að byrja: Hver er lágmarksframfærslan? Hver er hlutdeild húsnæðis af því? Hvernig ætla stjórnvöld að passa upp á að húsnæði — hérna ætlaði ég að segja húsnæðismarkaðinn og það er það vissulega — uppfylli þá hagkvæmni að allir þurfi að nota einungis fjórðung af ráðstöfunartekjum sínum til að hafa þak yfir höfuðið?

Þetta er, held ég, ein stærsta spurningin sem íslenskt efnahagslíf stendur frammi fyrir því að grunnurinn að öllum verðbólguþrýstingi og flæði og hvernig krónan virkar og alls konar svoleiðis er í gegnum húsnæði, lífeyrissjóði, í rauninni lífeyrissjóðakerfið og og húsnæðið. Skortur á húsnæði hefur verið viðvarandi vandamál hjá okkur þegar allt kemur til alls. Án þess að vera með góðan grunn, góða skilgreiningu á því hvað er lágmarksframfærsla — en lágmarksframfærsluna er í rauninni að finna í lögum um almannatryggingar, þ.e. þar finnur maður væntanlega fólkið sem þarf að lifa af lágmarksframfærslu — og þegar þetta vantar alls staðar og efnahagskerfið er ekki að ná því að sinna fólki sem er í þeirri stöðu, þá glímum við við fátækt. Það verður einfaldlega niðurstaðan.

Það hlýtur alltaf að vera viðfangsefni okkar í þessum sal að tryggja grunninn. Við tryggjum grunninn á Íslandi með því að tryggja fólki húsnæði. Ég nefndi áðan húsnæðiskerfið í Vín og þar er merkilegt að það eru 80% allra sem búa þar sem uppfylla skilyrði þess að fá félagslegt húsnæði. 80% fólks uppfylla skilyrði fyrir félagslegt húsnæði, 60% fólks eru í félagslegu húsnæði, 60%. Þar er þekking innan borgarinnar á byggingarframkvæmdum þar sem það er í rauninni borgin sem sér að mestu leyti um það. Þar eru byggingar með rándýrum þakhúsíbúðum eða hvað þetta er kallað, íbúðir á efstu hæðum, og í sömu byggingu er meira að segja líka að finna leigufríar íbúðir, með þannig blöndun. Hvernig getur þetta kerfi virkað? Einfaldlega með því að taka ákvörðun um það og framfylgja henni. Það hefur verið gert í Vín og það hefur verið gert annars staðar. Þar virkar leigustjórnunin í rauninni, sem sagt hver hámarksupphæð leiguverðs er, út af því að húsnæði og framboð á húsnæði er tryggt. Án þess virkar það ekki. Þetta er alltaf spurning um það hvernig kerfið virkar og lög um almannatryggingar eru eitt tannhjólið í því verki. Það er tannhjólið þar sem við sjáum fólk með lágmarksframfærslu. Þessi lágmarksframfærsla þarf að duga fyrir húsnæði og við eigum í vandræðum með það á Íslandi.

Þegar við skoðum hver lágmarksframfærsla á að vera þá segir umboðsmaður skuldara: Nei, ég sleppi húsnæðinu, ég nenni ekki að reikna það með — af því að það er bara ómögulegt hérna á Íslandi, í alvörunni. Það breytist frá ári til árs. Rosaleg breyting á því núna undanfarið þegar allar vaxtahækkanirnar eru farnar að hafa þau áhrif á að húsnæðismarkaðurinn fer í frost. Ég veit ekki hvort það sé gott eða ekki, því að skorturinn er alveg sá sami, fólk hefur bara ekki efni á húsnæði lengur og þar af leiðandi er ekki verið að kaupa. Og þar af leiðandi hækkar húsnæðisverð ekki sem er gott, en vandinn er enn þá til staðar. Þegar framfærsluvandanum verður mætt með kjarasamningum þá hefur fólk efni á dýrara húsnæði og mun kaupa húsnæði sem hækkar þá í verði og verður dýrara, verðbólga o.s.frv. Vítahringurinn sem skapast vegna verðbólgunnar sem við vorum að tala um áðan, einmitt vegna þess að það er skortur á húsnæðismarkaði. Og áfram mun kjaragliðnun þeirra sem eru á lífeyri aukast af því að þar er launaþróunin að hafa áhrif, til þess að ná fram yfir verðbólguna. En það er ekki tekið tillit til launaþróunar. Það er vandamál númer eitt, tvö og þrjú fyrir þann hóp sem er með hvað lægsta framfærslu hérna á Íslandi og hefur þróast í að vera með verri og verri stöðu í rúma tvo áratugi alla vega frá því að lög um almannatryggingar voru samþykkt, það eru komin 26 ár, hver svo sem staðan var þar á undan. Hún var ekkert góð endilega þar á undan heldur en þetta er alla vega svona miðað við þessar tölur.

Ég veit hvernig þingmannafrumvörp fari í gegnum þingið, þau lenda í nefnd og svo þarf að ærslast og berjast og reyna að fá ríkisstjórnarmeirihlutann með. Enginn úr ríkisstjórnarmeirihlutanum er meðflytjandi hérna og ég býst ekki við miklum stuðningi ríkisstjórnarmeirihlutans við þetta mál. Þau að sjálfsögðu vilja bara leggja fram sitt mál. Það er mjög oft þannig, þetta verður að vera ráðherramál til þess að fara í gegn, þetta verður að vera ríkisstjórnarmál til þess að fá fjármögnun. Ég hef vissan skilning á því. En þetta er í alvörunni svo mikið grundvallarmál sem snýst um lágmarksframfærslu fólks og réttlæti fyrir fólk sem er að bíða að við verðum einfaldlega að gera eitthvað í þessu. Það er ekkert flóknara en það.


Ræðumaður: Björn Leví Gunnarsson

Forseti. Það að vera með verðtryggingu og taka og bjóða upp á verðtryggð lán, er í rauninni ákveðið veðmál. Viðkomandi er í rauninni að veðja á að launaþróun og/eða þróun á húsnæðisverði haldi í við verðbólguna sem hingað til hefur alltaf verið veðmál sem hefur heppnast. Þegar fólk segir að lánið hafi endað ferfalt, eða hvað sem það er, sé búið að aukast um heilan helling, þá er það í verðlausari krónum. Það eru fleiri verðlausar krónur heldur en þær voru þegar lánið var tekið. Jafnvel er samt búið að greiða niður lánið hlutfallslega en ekki bara af því að krónurnar eru orðnar fleiri og verðlausari. Eins og ég segi hefur veðmálið yfirleitt heppnast hérna á Íslandi en það hafa komið tímabil þar sem þetta veðmál virkar ekki, þar sem verðbólgan varð það mikil að hún braut þennan múr og kom fólki í gríðarleg vandræði. Það er einmitt einkenni þess að stunda veðmál að stundum heppnast ekki veðmálið og þá tapar fullt af fólki. Það er meira að segja kannski af þeirri ástæðu frekar en þeirri kerfislægu að við ættum ekki að vera með verðtryggð lán. En fyrir mig dugar kerfislæga ástæðan, þ.e. að mælitækið á ekki að mæla sjálft sig. Það býður upp á vítahring í efnahagskerfinu sem er bara mjög erfitt að glíma við. Eins og er skellur skuldin af þeim vítahring einmitt á neytendum.


Ræðumaður: Björn Leví Gunnarsson

Forseti. Umræðan um verðtrygginguna, það er eitt af mínum uppáhaldsumræðuefnum. Hún er ákveðinn vítahringur í hagkerfinu okkar. Hún er svona letiefnahagstæki, það sem er hægt að nota til þess að sjálfkrafa soga í rauninni fjármagn frá landsmönnum til að reyna að bjarga einhvern veginn efnahagsástandinu. Á meðan geta allir aðrir, fjármálafyrirtækin og ríkisstjórnin og svoleiðis, verið bara í ákveðnu sukki í fjármálum. Ef þau gera eitthvað rangt í sukkinu sínu þá skellur reikningurinn einfaldlega bara á almenningi. Þetta er ákveðinn galli í efnahagsstjórn sem þarf að laga af því að vísitala neysluverðs, og allar vísitölurnar sem eru til hvað það varðar, eru í rauninni bara mælitæki á hagkerfið. Um leið og þær fara að mæla sjálfar sig — ef vísitala neysluverðs mælir breytingu á verði á húsnæði sem er notuð til þess að hækka verðið á húsnæði, á leigusamningum og þess háttar, þá allt í einu breytist mælingin. Þú byrjar á að mæla einn metra en svo bara af því að þú mældir einn metra sem hafði áhrif til hækkunar á leigusamningana sem var verið að mæla þá allt í einu breytist stikan. Það er bara fáránlegt. Það má ekki. Þetta er einhvers konar meinloka sem við einhvern veginn náum ekki í gegnum efnahagsflokkana hérna sem eru í fjármálaráðuneytinu, af einhverjum undarlegum orsökum, líklega af því að þetta hjálpar þeim að vera latir í efnahagsstjórn og geta notað þetta orð, stöðugleiki, í öðru hverju orði án þess að þau meini í rauninni neitt nema einmitt að þau treysti á þessa handbremsu, verðtrygginguna.


Ræðumaður: Björn Leví Gunnarsson

Frú forseti. Þetta var mjög gott svar. Ég þakka kærlega fyrir. Ég velti fyrir mér hvort við ættum ekki að reyna að útvíkka þetta aðeins til þessara fjárfestingaraðila. Kannski er gallinn á nákvæmlega þessari útfærslu, af því að viðkomandi fjárfestingaraðilar eru að kaupa þessa tugi íbúða, að veðsetningarhlutfallið er þá komið niður í núll á engri stund. Gæti veðsetningarhlutfallið í þeim tilvikum kannski verið að hámarki 60% eða 50% eða eitthvað því um líkt, þó að þú værir að kaupa þrjár, fimm, tíu eða 100 íbúðir? Alla vega þyrftu viðkomandi aðilar að leggja til meira fé til að fjárfesta og þannig lágmarka í rauninni vaxtakostnaðinn sem er á bak við fjárfestinguna, alla vega með tilliti til lántöku. Þá eru náttúrlega bara vextir af fjárfestingunni sjálfri en ekki afleiddir vextir í gegnum lánastofnun sem myndu þá leggjast sem ákveðinn kostnaður á leigjendur í framhaldi af því.


Ræðumaður: Björn Leví Gunnarsson

Forseti. Ég þakka kærlega fyrir þetta frumvarp. Það þarf að gera eitthvað á þessum markaði, alveg tvímælalaust. Ég velti aðeins fyrir mér, af því að lögin um neytendalán eru gömul og það vantar orðaskilgreiningar og svoleiðis í þau, að það er ekki alveg skýrt endilega hvað orðið neytandi þýðir. Þegar maður sér: „Ef neytandi er þinglýstur eigandi tveggja eða fleiri fasteigna …“, hvort það eigi við um fyrirtæki eins og SKEL, eða eitthvað því um líkt, sem fjárfesta eða hvort nóg sé að segja einstaklingur, af því að raunverulegur eigandi endar alltaf á einhverjum einstaklingi eða einstaklingum með tilliti til þessara aðila. Þetta er smá vangavelta sem ég hafði um hvort það sé nægilega skýrt gagnvart hverjum þessi takmörkun geti beinst.


Ræðumaður: Gísli Rafn Ólafsson

Frú forseti. Mig langar að byrja á því að þakka hæstv. háskóla-, iðnaðar- og nýsköpunarráðherra fyrir þá vinnu sem lögð hefur verið í þessa þingsályktunartillögu. Ég  hefði gjarnan viljað sjá hana gilda lengur en bara til 2025, sérstaklega þar sem hún kom fram í vor og er ekki mikið óbreytt, ef ég man rétt, og ég hefði viljað að hún horfði sex mánuðum eða 12 mánuðum lengra. En það er margt í þessari tillögu sem er af hinu góða og ég held að það sýni sig, sérstaklega í greinargerðinni, að það er verið að leggja margt undir vegna þess að það er margt sem þarf að gera, sérstaklega vegna þess að við lifum á tímum sem eru ört að breytast. Það gerir að verkum að við þurfum að horfa á bæði menntakerfið, innviði okkar og atvinnulífið og það er mikilvægt að við sem þing séum að vinna saman að því að styðja við þessar breytingar.

Við Píratar viljum byggja upp sjálfbært samfélag sem getur tekist á við sjálfvirknivæðinguna og fjórðu iðnbyltinguna. Við teljum að til þess að geta tekist á við þessar miklu breytingar sem eru fram undan þurfum við, þvert á alla flokka, að vinna saman að því að skapa nýsköpunarlandið Ísland þar sem tækifærin eru að finna hjá fólki úti um allt land. En til að það verði að raunveruleika þá þarf öfluga, sjálfbæra og græna innviðauppbyggingu í öllum sveitarfélögum landsins til að koma til móts við áskoranir framtíðarinnar. Það er nefnilega, eins og hæstv. ráðherra benti á, mikilvægt að við séum með háhraðatengingar hvar sem er á landinu þannig að það skipti ekki máli hvort þú situr í Kópavogi eða á Kópaskeri þegar kemur að því að hafa möguleika á atvinnu. Við þurfum að skapa fleiri tækifæri fyrir framtíðarkynslóðir og sjálfbærni landsins með nýsköpun. Þessi nýsköpun þarf að eiga sér stað í opinberri starfsemi. Þessi nýsköpun þarf að eiga sér stað með samstarfi við atvinnulífið og með því að gera Ísland að þekkingarmiðstöð fyrir framtíðarsamfélagið. Saman þurfum við sem erum hér inni að koma í veg fyrir langtímaatvinnuleysi með því að bjóða upp á nýjar leiðir, efla nýsköpun og fjölga undirstöðum íslensks iðnaðar. Sjálfvirknivæðingin sem er á næstu grösum gerir það að verkum að mörg þeirra starfa sem við störfum við í dag verða ekki til staðar eftir fimm til tíu ár þegar börnin okkar fara út á vinnumarkaðinn. Sem þjóð þurfum við að leggja mikla áherslu á nýsköpun sem lykilinn að því að takast á við þennan síbreytilegan heim. Við þurfum að byggja upp aðstöðu til nýsköpunar um allt land í náinni samvinnu við sveitarfélög og frumkvöðla. Við þurfum einnig að einfalda stofnun, skipulag og fjármögnun nýsköpunarfyrirtækja og það þarf að huga að nýsköpun á mun breiðari grunni en hingað til. Þar tek ég undir orð þingmanns hér á undan í fyrirspurn. Það þarf m.a. að setja skýra stefnu um samfélagslega nýsköpun og græna nýsköpun.

Við þurfum líka að stórauka styrki til nýsköpunar með sérstaka áherslu á þessa grænu sprota og samfélagslegu nýsköpunina því þeir hafa minni aðgang að fjármagni frá fjárfestum, a.m.k. í upphafsskrefunum. Á sama tíma þurfum við líka að vinna í, eins og hæstv. ráðherra sagði, að fá hingað til lands mun meira erlent fjármagn til nýsköpunar. Þar þurfum við, og ég hvet hæstv. ráðherra að leggja í þá vinnu, að átta okkur á því hverjar hindranirnar eru. Hvað er það sem veldur því að fjárfestar koma ekki hingað? Þurfum við einfaldlega að fá fleiri til að koma og heimsækja landið? Það er oftast auðvelt. Eða er ástæðan t.d. sú sem var á tímum gjaldeyrishaftanna að það voru aukaskref hér sem gerðu það að verkum að fullt af fjárfestum vildu ekki koma af því að það var einfaldlega of flókið? Þetta þurfum við allt að skoða.

Eins og bent er á þá þurfa áherslur nýsköpunar að ná inn í menntakerfið og allan opinberan rekstur til að ná hagræði með nýrri tækni og þekkingu. Mig langar líka að nefna það að við Píratar höfum lagt til að við stöndum saman hér á Alþingi að því að Ísland skapi sér forystu með því að stofna hér alþjóðlegt þekkingar- og nýsköpunarsetur á sviði umhverfis- og loftslagsmála. Það er gullið tækifæri sem við Íslendingar höfum til að byggja á okkar reynslu og þekkingu, miðla því hvernig við höfum gert þetta, t.d. að nýta gufu til að búa til rafmagn og til að hita hús og við höfum verið að fara með þá þekkingu víða um heiminn. Þetta gætum við nýtt okkur sem grunn í það að setja slíkt setur upp.

Mig langar að ljúka þessari ræðu minni með því að segja að við lestur þessarar þingsályktunartillögu og greinargerðarinnar sem hér fylgir með sést að grundvallarstefið í þessari tillögu gengur út á atvinnu, nýsköpun og iðnað framtíðarinnar. Já, það er talað um háskólana og já, það er talað um fjarskiptin, en grunnurinn er þekkingarsamfélagið og sú nýsköpun og sú nýja stoð sem hugvitið er. Eins og segir í þingsályktunartillögunni, með leyfi forseta:

„Hugvitið, hin ótakmarkaða auðlind, verði grunnurinn að stærstu útflutningsgreinum þjóðarinnar. Sjónum verði beint að sjálfbærri þróun atvinnulífs og samfélags með þekkingu og hugvit að leiðarljósi í stað þess að byggja á takmörkuðum auðlindum sem hafa í gegnum tíðina valdið sveiflukenndu efnahagsástandi.“

Þetta er greinileg vísun í það að hér er verið að fjalla um atvinnu- og útflutningsgreinar og því teldi ég að þetta frumvarp ætti að fara í atvinnuveganefnd sem hefur með nýsköpun og atvinnulífið að ræða. Það er eflaust hægt að færa alls konar rök fyrir því að senda það annað, jafnvel fara út í einhverjar langlokur um að þetta ætti að heima kannski í velferðarnefnd, ég veit það ekki, af því að hér er heilbrigðistækni nefnd. Ég hvet hv. þingheim um að senda þetta til atvinnuveganefndar sem mun taka þetta góða mál fyrir og vinna vel í því þannig að við getum staðið öll saman að góðri þingsályktunartillögu um þekkingarsamfélagið.


Ræðumaður: Lenya Rún Taha Karim

Virðulegi forseti. Ég vil byrja á því að þakka málshefjanda fyrir þessa mikilvægu umræðu. Það er alveg ljóst að hún er mjög þörf. Ég verð að segja að það skýtur skökku við að sá flokkur sem talar hvað mest fyrir frelsi sýnir mestu andstöðuna gegn þeirri stofnun sem starfar í því skyni að tryggja efnahagslegt frelsi. Eftirlit með virkri samkeppni og aðgerðir til að tryggja gagnsæi á samkeppnismarkaði skila sér í formi efnahagslegs ávinnings til samfélagsins. Það er alveg ljóst.

Í skýrslu Samkeppniseftirlitsins frá 2008 kom fram að aðgerðir til að viðhalda eða efla samkeppni stuðla að hraðari endurreisn atvinnulífsins í kjölfar efnahagserfiðleika. Ég verð að minnast á verðbólguna sem herjar á heimili landsins en efnahagsástandið hérlendis gefur enn meira tilefni til að efla Samkeppniseftirlitið til að sinna lögbundnu hlutverki sínu. Samkeppnishamlandi aðgerðir líkt og samráð geta leitt til hærra verðs á vörum en ella og því er það áhyggjuefni, ekki síst í ljósi efnahagsástandsins sem nú blasir við, að í stað þess að efla Samkeppniseftirlitið hyggst ríkisstjórnin framkvæma aðgerðir sem munu að öllum líkindum hamla Samkeppniseftirlitinu í eftirliti sínu. Jú, ég er væntanlega að tala um áform ríkisstjórnarinnar um sameiningu Neytendastofu og Samkeppniseftirlitsins en ásetningurinn á bak við þessa sameiningu er frekar augljós. Stjórnsýslufyrirkomulag þessara tveggja stofnana samkvæmt eldri lögum var sambærilegt því sem þessi ríkisstjórn hyggst endurvekja en samkvæmt eldri lögum gegndu samkeppnisyfirvöld núverandi hlutverkum Neytendastofu líka. Það fyrirkomulag hlaut gagnrýni og fjöldi ólíkra verkefna þótti draga úr áherslu á samkeppnismálin og því var lögfest núverandi fyrirkomulag, þar sem Samkeppniseftirlitið einblínir á samkeppnismál — það er bara lögfest í lögum nr. 45, eða hvað, ég man það ekki.

Virðulegi forseti. Það eru fordæmi fyrir því að samræmd verkefni Neytendastofu og Samkeppniseftirlitsins virkuðu ekki nógu vel í framkvæmd og þar af leiðandi var eftirlitið með samkeppnisbrotum veikara en það er í dag sem virðist vera nákvæmlega tilgangur þessarar sameiningar hjá hæstv. ríkisstjórn og þykir mér það einstaklega miður.


Ræðumaður: Björn Leví Gunnarsson

Forseti. Með leyfi forseta, úr skýrslu Samkeppnisstofnunar frá árinu 2003:

„Eftir því sem viðskiptalífið og umhverfi þess hefur verið að breytast hafa verkefni eftirlitsstofnana þróast og þeim fjölgað. Í fyrri ársskýrslum Samkeppnisstofnunar hefur verið bent á að kraftar samkeppnisyfirvalda hafi á síðustu árum í síauknum mæli farið í að sinna eftirliti og athugunum á samkeppnishindrandi samráði fyrirtækja og samkeppnishamlandi hegðun markaðsráðandi fyrirtækja. Þessi verkefni eru mörg hver mjög umfangsmikil þar sem rannsakaðir eru viðskiptahættir og gögn frá stórfyrirtækjum á íslenskan mælikvarða …“

22 starfsmenn unnu þá í Samkeppnisstofnun. Árið 2014 voru ársverk rétt rúmlega 23. Í dag eru þau rúm 27, 19% aukning á undanförnum áratug. Ábendingum fjölgaði hins vegar um rúmlega 160% árin 2018–2021. 45 samrunamál voru unnin árið 2021 en 30 árið 2006, 50% aukning. Það lítur út fyrir að verkefnaálagið hafi aukist umfram ársverk; færri hendur að vinna fleiri verk. Hæstv. ráðherra segir aukningu um 176 milljónir en þetta eru verðlausari krónur í launabótum. Það er ekki að skila sér í þeirri aukningu sem hefur orðið í verkefnum þessarar stofnunar.

Einnig segir í skýrslunni frá 2003:

„Þá hafa önnur umfangsmikil mál, þ.á m. rannsóknin á meintum samkeppnishindrunum á vátryggingamarkaði og athugun á meintri misnotkun Hf. Eimskipafélags Íslands á markaðsráðandi stöðu félagsins í sjóflutningum, vegið þungt í störfum samkeppnissviðs á árinu 2003.“

Forseti. Sem sagt: Fyrir tveimur áratugum var líka verið að rannsaka samráð og samkeppnisvandamál, gjarnan hjá Eimskipum sem hafa viðurkennt sök í málinu í dag sem var fyrir áratug síðan. Í dag er örugglega tilefni til að rannsaka samráð af þeirri einföldu ástæðu að það er alltaf tilefni til þess. Til þess þarf öflugt samkeppniseftirlit af því að atvinnufrelsi snýst um að hafa frelsi til athafna, ekki frelsi til að svindla á öðrum. Til að tryggja atvinnufrelsi fyrir okkur öll, ekki bara frelsi fyrir suma, þarf góða dómara.


Ræðumaður: Þórhildur Sunna Ævarsdóttir

Virðulegur forseti. Það verður auðvitað þingsins að ákveða hvort okkar hefur rétt fyrir sér og í hvorri nefndinni þetta á betur heima. En ég velti upp t.d. lögum um ríkisendurskoðanda, þau heyra vissulega undir stjórnskipunar- og eftirlitsnefnd, ríkisendurskoðandi heyrir undir þá nefnd, en mögulega, vegna efni mála þar sem ríkisendurskoðandi fæst við, ætti hann betur heima undir einhverri annarri nefnd. En vegna þess að ríkisendurskoðandi er stofnun Alþingis þá heyrir hann undir okkar nefnd, stjórnskipunar- og eftirlitsnefnd. Ég held að þetta sé ekki eitthvað eðlisólíkt öðrum stofnunum á vegum þingsins. En við leyfum bara atkvæðunum að ráða um þetta, hv. þingmaður.


Ræðumaður: Þórhildur Sunna Ævarsdóttir

Virðulegi forseti. Ég verð að lýsa mig ósammála hv. þingmanni um að þetta mál eigi ekki heima í stjórnskipunar- og eftirlitsnefnd vegna þess að það sé ekki búið að ákveða hvernig þetta eigi að vera. Það liggur fyrir í frumvarpinu hver tillagan er. Tillagan er að búa til nýja stofnun Alþingis. Það er tillagan sem er til umræðu. Ef við síðan sem stjórnskipunar- og eftirlitsnefnd segjum að okkur finnst ekki að þessi stofnun eigi að vera stofnun Alþingis heldur einhver annars konar stofnun, þá getum við tekið umræðuna út frá því. En frumvarpið eins og það liggur fyrir er tillaga um að sett verði á fót ný stofnun innan Alþingis og þá er auðvitað rétt að sú nefnd sem fer með slíkt, eins og kemur fram í 13. gr. þingskapa — sem ég var einmitt með opna fyrir framan mig í dag út af atkvæðagreiðslu sem var fyrr í dag um aðra nefnd sem gerður var ágreiningur um — þar segir einmitt að stjórnskipunar- og eftirlitsnefnd fjalli um Alþingi og stofnanir þess og hér er verið að leggja til að búa til heila nýja stofnun Alþingis. Þannig að ég held að það sé alveg rétt að þetta fari til stjórnskipunar- og eftirlitsnefndar.


Ræðumaður: Þórhildur Sunna Ævarsdóttir

Virðulegur forseti. Nú er ég ekki flutningsmaður þessa frumvarps en eins og ég skil það er verið að færa réttindagæslu fatlaðs fólks, þ.e. réttindagæslumennina sem eru í nokkrum landshlutum, úr ráðuneyti og yfir í þessa sjálfstæðu stofnun og þar með gefa þeim aukið sjálfstæði og getu til að vinna sína vinnu, sem er mjög mikilvæg réttindagæsla fyrir fatlað fólk.

Það sem ég var að benda á í minni ræðu er að mér fyndist rétt að svokallaðir persónulegir talsmenn fatlaðs fólks, hverra hlutverk er skilgreint í lögum um réttindagæslu fyrir fatlað fólk, ættu líka heima undir þessari stofnun og fengju greitt fyrir sína vinnu, því að eins og staðan er núna er þetta í raun samningur um ákveðið sjálfboðaliðastarf fyrir fatlaðan einstakling. Það sem ég var að benda á er að ef þetta er sjálfboðaliðastarf þá er þetta ekki aðgengilegt öllum, vegna þess að það eru ekki allir sem hafa umkringt sig þannig að þeir geti leitað til einhvers til að taka að sér þetta mikilvæga hlutverk. Ég nefni þetta í tengslum við sjálfræðis- og lögræðissviptingar vegna þess að þetta er vægara úrræði heldur en það, sem lögum samkvæmt á að reyna að notast við áður en gripið er til miklu harkalegri úrræða eins og sjálfræðis- og lögræðissviptingar þar sem rétturinn til að taka ákvarðanir er tekinn af þér.

Persónulegir talsmenn fatlaðs fólks eiga að aðstoða fólk við að ná fram sínum besta vilja. Þeir eiga að vera því til stuðnings í samfélaginu við að taka ákvarðanir, við að ákveða hvaða samninga það vill undirgangast, við að taka kannski flóknar og erfiðar ákvarðanir í lífinu sem getur verið erfitt að taka og sumir þurfa aðstoð við. Mér fyndist rétt að þetta hlutverk væri betur skilgreint, hefði sterkari sess og væri aðgengilegt fyrir alla. Ég tel að það væri meira í samræmi við okkar skuldbindingar gagnvart samningi Sameinuðu þjóðanna um réttindi fatlaðs fólks  en núverandi réttarstaða þar sem þetta er ekki launað.


Ræðumaður: Þórhildur Sunna Ævarsdóttir

Virðulegur forseti. Kannski til að byrja á því að koma því rækilega að þá styð ég þetta frumvarp. Mér finnst alla vega í fyrsta kasti alveg rétt að það fari til stjórnskipunar- og eftirlitsnefndar. Þar sem verið er að leggja til að setja á fót stofnun á vegum Alþingis er rétt að sú nefnd fái frumvarpið til sín þar sem það snýr einmitt að innra gangvirki þingsins.

Mig langaði aðeins að ræða um nokkur atriði, kannski líka í framhaldi af því sem ég ræddi við hæstv. forsætisráðherra í andsvörum hér fyrr í þessari umræðu. Annars vegar eru það persónulegir talsmenn fatlaðs fólks og sömuleiðis talsmenn þeirra sem hafa verið vistaðir nauðugir á sjúkrahúsum. Ástæðan fyrir því að mér finnst mikilvægt að nefna þetta hér er sú að mér finnst það ekki vera nægilega tryggt að þessir mjög svo viðkvæmu hópar hafi skýran og beinan aðgang að þeirri þjónustu sem þeir þurfa á að halda, að hún sé óháð og öllum aðgengileg. Hvers vegna segi ég það? Vegna þess að a.m.k. samkvæmt samningi Sameinuðu þjóðanna um réttindi fatlaðs fólks skuldbinda aðildarríkin sig til þess að gera allt sem þau geta til að fatlað fólk geti lifað lífi sínu án aðgreiningar í samfélaginu. Og ef viðkomandi á við einhverjar áskoranir að stríða þegar kemur að því að taka ákvarðanir, eins og oft á við um fatlað fólk, þá á að veita viðeigandi stuðning við ákvarðanatöku. Ég nefni þetta vegna þess að þetta er ein af stærstu byltingunum sem samningur Sameinuðu þjóðanna um réttindi fatlaðs fólks felur í sér í viðhorfi gagnvart fötluðu fólki. Kerfið sem við búum núna við á Íslandi er svokölluð staðgengilsákvarðanataka. Ef kerfið á Íslandi kemst að því að þú eigir erfitt með að taka ákvarðanir er þér skipaður einstaklingur sem tekur ákvarðanir í þinn stað. Þetta er svokölluð lögræðissvipting eða sjálfræðis- og fjárræðissvipting. Þessir einstaklingar taka ákvarðanir byggðar á því sem þeir telja einstaklingi, sem sviptur hefur verið löghæfi sínu, vera fyrir bestu. Þeir taka ekki ákvarðanir byggðar á því hvað þeir telja að þessi einstaklingur vilji gera heldur hvað er honum fyrir bestu. Rétturinn til að taka ákvörðun sem lögræðismanninum þínum finnst ekki vera góð ákvörðun er því tekinn frá þér, jafnvel þótt það sé ekki ólögmæt ákvörðun — mögulega kannski svolítið heimskuleg en við hin höfum öll réttinn til að taka heimskulegar ákvarðanir, kannski af því að okkur finnst skemmtilegt að taka þær og kannski út af einhverju allt öðru, en við höfum a.m.k. þennan rétt.

Viðhorfið í kerfinu hefur alltaf verið að það þurfi að stjórna lífi fatlaðs fólks, að það sé einhvers konar viðfang sem geti ekki tekið sjálfstæðar ákvarðanir og því þurfi bara að taka ákvarðanir fyrir það. Til þess eru lögráðamenn. Einkennandi fyrir þetta kerfi er að það er ekkert í lögræðislögunum eins og þau standa nú sem gera hinum lögræðissvipta einstaklingi kleift að biðja einu sinni um nýjan lögræðismann. Segjum að hann sé að standa sig ótrúlega illa. Þá er ekki eitt einasta lagalegt úrræði til þess að óska eftir nýjum lögráðamanni. Kannski er hann bara dónalegur við þig á hverjum degi en þú mátt ekki fá nýjan, það er alla vega ekkert úrræði sem leyfir það. Það sem er svo byltingarkennt við samning Sameinuðu þjóðanna um réttindi fatlaðs fólks er að það á að snúa við þessu viðhorfi og taka burt þetta staðgengilsákvarðanatökukerfi sem flest lönd og við ríghöldum enn þá í, þar sem þér er skipaður einhver ákvörðunaraðili sem tekur ákvarðanir byggðar á því sem þessi aðili telur þér vera fyrir bestu. Það á að færa það yfir í kerfi sem heitir stuðningsákvarðanatökukerfi sem gengur út á að veita viðeigandi stuðning til að taka ákvörðun byggða á því sem samkomulag er um að sé í samræmi við besta mögulega vilja, þ.e. í sem nánustu samræmi við vilja þess sem nýtur stuðnings við ákvarðanatöku. Til að þetta geti orðið þurfa að vera úrræði til staðar sem eru öllum aðgengileg sem á þurfa að halda. Þau þurfa að vera þannig úr garði gerð að þau virði einmitt þennan besta mögulega vilja viðkomandi en menn séu ekki skipaðir til að taka ákvörðun byggða á því sem þeim finnst vera honum fyrir bestu. Þeir eru alla jafna lögmenn sem taka ákvarðanir sem byggjast á þeirra eigin innsæi um hvað þeim finnst vera rökrétt og gott en ekkert endilega á því hvað hinn lögræðissvipta langar að gera.

Þetta spilar inn í fullt af öðrum réttindum sem eru í samningi Sameinuðu þjóðanna um réttindi fatlaðs fólks eins og réttinn til að búa þar sem þú vilt búa og vera ekki neyddur inn í ákveðið búsetuform og allt þetta. En það sem ég er að fókusera á akkúrat núna er þessi ótrúlega mikilvægi réttur til að fá að taka sínar eigin ákvarðanir, að fá að nýta sín eigin réttindi vegna þess að löghæfi, rétturinn til að taka ákvarðanir, er í raun grunnforsenda þess að þú getir nýtt öll önnur réttindi sem þú hefur. Þegar við tökum þennan rétt af einhverjum erum við að taka af honum getuna til að nýta öll önnur réttindi sem hann á. Við sviptum fatlað fólk sífellt og allt of oft, með lögræðis- og sjálfræðissviptingu, réttinum til að nýta öll sín mannréttindi á sjálfstæðan hátt. Það sem persónulegir talsmenn fatlaðs fólks geta og eiga að gera er að koma í veg fyrir að slík staða komi upp að skipa þurfi einhverjum lögráðamann eða sjálfræðissvipta hann o.s.frv. Þarna á að vera einstaklingur sem aðstoðar þig við að koma vilja þínum fram og taka ákvarðanir, að lifa lífinu án aðgreiningar í samfélaginu þannig að þú fáir stuðning við ákvarðanatöku frekar en að ákvarðanir séu teknar fyrir þig og þú hafir ekki lengur rétt á að taka ákvarðanir.

Það er mitt ískalda mat að til þess að þetta úrræði nýtist fólki þannig að það standi virkilega öllum jafnt til boða þurfi að greiða fyrir þessa þjónustu. Við eigum ekki öll, og það er ekki endilega viðeigandi heldur, að mamma okkar, frændi eða einhver aðstandandi sinni þessari þjónustu einfaldlega í sjálfboðaliðastarfi. Þetta er mikilvægt starf og mikilvæg vinna og það ætti að viðurkenna  hana sem slíka. Það á ekki að setja álag á aðstandendur og ég vil tilgreina hér að álag á aðstandendur er líka ákveðið kynjajafnréttismál. Þar hallar frekar á konur og eru þær líklegri til að taka að sér svona verkefni. Við erum með töluvert umönnunarálag hér í samanburði við önnur lönd og mér finnst óþarfi að viðhalda því líka í þessu samhengi. Þess vegna finnst mér rosalega mikilvægt að sú staða verði viðurkennd að ef komist er að niðurstöðu um að viðkomandi einstaklingur þurfi á aðstoð við ákvarðanatöku að halda, eigi viðkomandi rétt á persónulegum talsmanni sem fái greitt fyrir vinnuna í samræmi við álagið sem henni fylgir. Þar með erum við líka að tryggja gæði þessarar þjónustu og jafnræði í aðgengi að henni, vegna þess að ef ekki er greitt fyrir hana þá tapa þeir á þessu sem ekki eiga tengslanet og sömuleiðis leggst ólaunuð vinna á tengslanet þeirra sem það eiga.

Hvað varðar ráðgjafa eða talsmenn — nú man ég ekki og er ekki með lögin fyrir framan mig — og þá aðstoð sem einstaklingum stendur til boða sem hafa verið nauðungarvistaðir á geðdeild um hvaða réttarstöðu þeir hafa þegar ákvörðun um nauðungarvistun hefur verið tekin, þá hef ég áhyggjur af sjálfstæði þessara aðila og af því að fólk fái ekki jafn umfangsmikla og mikilvæga aðstoð og það þarf á að halda. Þetta spilar líka inn í samning Sameinuðu þjóðanna um réttindi fatlaðs fólks. Ég fagna því að endurskoðun sé í gangi á lögunum eins og þau eru í dag og ég hef sjálf, frá því að ég kom hingað fyrst, verið að berjast fyrir því að leggja af þessi lögræðislög í sinni núverandi mynd. Það er nú ekki alveg á leiðinni samkvæmt þessum nýju frumvarpsdrögum frá dómsmálaráðuneytinu en vissulega eru mikilvægar breytingar að eiga sér stað í átt að meiri virðingu fyrir sjálfsákvörðunarrétti einstaklings, burt séð frá því hvort hann þjáist af alvarlegum geðsjúkdómi eða líkur eru á að svo sé eða að ástandi hans er þannig háttað að því megi jafna við alvarlegan geðsjúkdóm, sem eru skilyrðin fyrir frelsissviptingu akkúrat núna. Einn læknir, sem þarf ekki einu sinni að vera geðlæknir og þarf ekki einu sinni í sinni menntun að hafa sérhæfingu sem tengist geðrænum kvillum, þarf að komast að þeirri niðurstöðu að þú sért með alvarlegan geðsjúkdóm,  að  líkur séu á því eða að ástandinu sé þannig háttað að því megi jafna við alvarlegan geðsjúkdóm.

Þetta hafa alþjóðlegar eftirlitsstofnanir bent okkur á síðan 1994 að samræmist ekki mannréttindaskuldbindingum okkar og enn hefur þessu ekki verið breytt. Þarna er beinlínis verið að frelsissvipta fólk, sem er byggt á sjúkdómi sem einhver áætlar að það sé með og ekki eru einu sinni  sterkar kröfur um faglegt mat að baki því. Það eru bara líkur á að þú sért með alvarlegan geðsjúkdóm. Það er ekki einu sinni skilyrði í lögunum eins og þau standa núna að sjálfum þér eða öðrum stafi hætta af þér eða eitthvað slíkt. Það stendur til að breyta því, en það breytir því ekki að aðgengi fólks, sem hefur verið svipt frelsi sínu vegna geðsjúkdóms, að réttlæti er miklu takmarkaðra  en þeirra sem eru sviptir frelsi sínu t.d. vegna gruns um alvarlegt afbrot. Hvers vegna? Vegna þess að það er fullt af undantekningum  í lögunum þar sem dómari getur sagt: Það er bersýnilega tilhæfulaust að bjóða þér að koma hingað fyrir framan mig og útskýra hvers vegna ég ætti ekki að halda þér inni á geðdeild í þrjár vikur í viðbót án áheyrnar. Mjög óskýrar undanþágur eru fyrir því að fólk fái áheyrn og skilyrðin eru líka mjög rýr fyrir því að svipta megi fólk frelsi sínu og sömuleiðis að beita þvingaðri lyfjameðferð og annarri þvingaðri meðferð, sem umboðsmaður Alþingis hefur einmitt bent á að skorti lagaheimildir fyrir í ýmsum tilfellum. Og þessir talsmenn sem koma inn á geðdeild, hjálpa fólki að skilja réttarstöðu sína, hvenær það má kæra t.d. ákvörðun um að beita þvingaðri lyfjagjöf eða ákvörðun um nauðungarvistun á sjúkrahúsi og hjálpa fólki að leita réttar síns með því að fara með málið fyrir dómstóla o.s.frv. — við höfum fengið að heyra notendasögur innan úr kerfinu sem sýna að þessi aðstoð mætti kannski vera umfangsmeiri, hún mætti vera faglegri og hún mætti líka vera hlutlausari. Stundum er upplifunin sú að notendum er sagt að það borgi sig ekki fyrir þá að vera með of mikið vesen. Það er ekki réttindagæsla sem ég held að lögmenn veiti almennt, að það sé bara best að sætta sig við frelsissviptingu og leyfa henni að gerast. Ég held að það sé mjög mikilvægt að þeir sem sinna réttindagæslu fyrir fólk í þetta viðkvæmri stöðu tilheyri einmitt sjálfstæðri stofnun og séu með umboð til að sinna réttindabaráttu fyrir hönd sinna skjólstæðinga án þess að vera undir eitthvert stjórnvald settir og séu einmitt hluti af sjálfstæðri mannréttindastofnun. Ég tel að þannig væri hagsmunavörslu þessara viðkvæma hópa best sinnt og þess vegna kom ég hingað upp með spurningar um hvort þetta væri mögulega góð viðbót við verkefni þessarar stofnunar. Ég fagna því að heyra forsætisráðherra segja að hún sé opin fyrir því að við felum þessari stofnun frekari verkefni  en talin eru upp í frumvarpinu í sinni núverandi mynd. Ég mun skoða það mjög gaumgæfilega hvort einhver samstaða náist um þessar hugmyndir mínar af því að ég tel líka að þær yrðu mjög mikilvægur þáttur í að fullgilda samning Sameinuðu þjóðanna um réttindi fatlaðs fólks.

Svo ég láti nú þessu máli mínu lokið þá er ég í lokin með eina mjög formlega athugasemd sem varðar skipan í þessa stjórn og þessi skilyrði um að það eigi ekki að endurnýja stjórnina of mikið og of hratt, að það eigi alltaf að vera a.m.k. þrír í stjórninni sem hafi einhverja reynslu af því að vera í henni þótt vissulega sé undanþága fyrir því fyrsta árið að skipa megi fimm nýja. Ég er pínu hikandi við að hafa þetta svona afgerandi, sérstaklega í annarri umferð þar sem talað er um að a.m.k. tveir ef ekki þrír þurfi að halda stöðu sinni. Ég skil mjög vel rökin fyrir því að hafa samfellu í stjórninni, stofnanaminni og allt þetta, og það er vissulega óþægilegt ef of mikil skipti eru á fólki. En það er heldur ekki loku fyrir það skotið að það geti samt sem áður reynst nauðsynlegt að hafa fleiri nýja út af ýmsum ástæðum. Kannski er fólk ekki að standa sig nógu vel, kannski kemur eitthvað upp á og þá eru þetta ekki það margar manneskjur. Ég velti fyrir mér hvort það megi kannski mýkja aðeins þessi skilyrði og tala um „að jafnaði“ eða eitthvað álíka til að við lendum ekki í tómum vandræðum ef þær aðstæður koma upp að ekki er unnt að uppfylla lögin. Þá erum við í raun bara að búa til aðstæður þar sem við þurfum að brjóta lögin, breyta þeim eða hvað það nú er. Mér finnst það kannski bara óþarfi, þrátt fyrir að ég sé sammála markmiðinu.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir svarið. Ég heyri ekki betur en að raunveruleg vinna við þessa stofnun hafi hafist þegar hæstv. ráðherra tók við. Kannski að einhverju leyti af því tilefni langar mig að spyrja hæstv. ráðherra hvort það séu einhverjir fyrirvarar við málið af hálfu annarra stjórnarflokka eða hvort málið njóti stuðnings Sjálfstæðisflokksins eða við hvort við megum eiga von á því að þetta mál fari í tætarann í vor eins og önnur ágreiningsmál og kannski öll helstu prinsippmál Vinstrihreyfingarinnar – græns framboðs.

Þá langar mig líka að spyrja hæstv. ráðherra út í það sem kom fram í hennar framsöguræðu varðandi það að það séu möguleikar á því að stofnunin verði færð undir eitthvað annað en Alþingi, ráðherra talar þar eins og meiri hluti Alþingis hafi eitthvert sjálfstæði gagnvart ríkisstjórninni sem við höfum nú svo sem ekki orðið vör við mikið af þessu kjörtímabili, hvort þar sé hæstv. ráðherra að opna á einhvers konar málamiðlunartillögu við Sjálfstæðisflokkinn.


Ræðumaður: Arndís Anna Kristínardóttir Gunnarsdóttir

Forseti. Ég ætla að byrja á að fagna framkomu þessa máls með öllum venjulegum fyrirvörum. Spurningin sem mig langar til að nota tækifærið og beina til hæstv. ráðherra varðar hversu seint þetta er fram komið, fyrst og fremst. Árið 2019 voru lögð fram áform um þetta mál og var þá metið að það myndi kosta 60 milljónir í heildina. Þegar nýr dómsmálaráðherra tók við féll hún frá áformunum þar sem hún fékk ekki fjárheimild. Hv. þm. Andrés Ingi Jónsson gerði breytingartillögu við fjárlög um 60 millj. kr. fjárveitingu sem meiri hlutinn felldi, meiri hluti hæstv. ráðherra felldi. Mig langar að spyrja hæstv. ráðherra: Hvað veldur þessum töfum? Svo er ég með fleiri spurningar í næstu lotu.


Ræðumaður: Þórhildur Sunna Ævarsdóttir

Virðulegi forseti. Ég þakka hæstv. ráðherra fyrir svarið. Ég spyr um persónulega talsmenn vegna þess að til þess að við getum fullgilt samning Sameinuðu þjóðanna um réttindi fatlaðs fólks þá þarf að vera jafnt aðgengi að persónulegum talsmönnum. Ef þeir fá ekki greitt fyrir vinnu sína er ekki jafnt aðgengi að þeim vegna þess að það geta ekki allir reitt sig á fjölskyldu eða aðstandendur eða eitthvað slíkt til að sinna þessu mikilvæga hlutverki sem felur í sér að fólk með skerta getu til að taka ákvarðanir geti fengið aðstoð við ákvarðanatöku í staðinn fyrir að harðasta leiðin sé farin sem er að taka af því réttinn til ákvarðanatöku.

Annað mikilvægt mál þessu tengt er talsmenn eða stuðningur við fólk sem hefur verið vistað á geðdeild. Það er líka hópur sem ég tel að væri rétt að nyti meira sjálfstæðis heldur en hann gerir, fólk sem veitir lögfræðilega ráðgjöf gagnvart þeim sem hafa verið sviptir frelsi inn á geðdeild. Ég vil spyrja hæstv. forsætisráðherra hvað henni finnist um þá hugmynd að slíkir talsmenn, rétt eins og réttindagæslumenn fatlaðs fólks, gætu átt heima undir sjálfstæðri mannréttindastofnun frekar en í því fyrirkomulagi sem þeir eru í núna.


Ræðumaður: Þórhildur Sunna Ævarsdóttir

Forseti. Ég þakka hæstv. ráðherra fyrir framsöguna. Ég er með nokkrar spurningar varðandi þetta frumvarp. Í fyrsta lagi langaði mig að spyrja: Hvernig stendur á því að fulltrúar eins og Geðhjálp séu ekki hluti af þeim hagsmunaaðilum sem eiga að hafa sæti í ráðgjafarnefndinni sem tilgreind er í 6. gr.? Ég nefni þetta sérstaklega vegna þess að fólk með geðsjúkdóma hefur í raun sætt töluvert miklum brotum á mannréttindum í gegnum tíðina hérna á Íslandi. Það er enn þá þannig að það er ekki heimild í lögum fyrir mörgum af þeim þvingunaraðgerðum sem þessi hópur er beittur inni á geðheilbrigðisstofnunum á Íslandi. Hvers vegna eru ekki fulltrúar frá þessum stóra og mikilvæga hópi þegar kemur að mannréttindavernd inni í þessum ráðgjafarhópi?

Síðan vildi ég líka spyrja, vegna þess að persónulegir talsmenn eru einhvern veginn settir inn í þessi lög líka að hluta: Er einhver vinna í undirbúningi til að persónulegir talsmenn fatlaðs fólks fái fljótlega að fara að fá greitt fyrir vinnu sína?


Ræðumaður: Þórhildur Sunna Ævarsdóttir

Virðulegur forseti. Jú, lögum er einmitt hægt að breyta. Með þessu frumvarpi stendur til að viðurkenna að það að vernda hvali er umhverfismál, mjög mikilvægt sjálfbærni- og umhverfismál. Þar af leiðandi á þetta heima í umhverfis- og samgöngunefnd. Það er bara augljóst, virðulegi forseti. Það er ekki skýrt af þingskapalögum að eitthvað annað eigi við heldur en nákvæmlega það markmið sem við viljum ná með þessu frumvarpi og það eru umhverfismarkmið, það eru sjálfbærnimarkmið. Það á heima í annarri nefnd en atvinnuveganefnd, burt séð frá því hvort það séu til einhver lög um hvalveiðar eða ekki og einmitt það; það má breyta atvinnugreinum með löggjöf, það má breyta heimildum fólks til að stunda ákveðna atvinnu með löggjöf. Það er nú það eina sem við erum að leggja til hér. En það er á forsendum umhverfisverndar og þar af leiðandi á þetta heima í nefndinni sem fer með umhverfismál.


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þm. Teiti Birni Einarssyni fyrir að hafa komið með rökin fyrir því að þetta fari í atvinnuveganefnd þó að ég hafi orðið fyrir talsverðum vonbrigðum, ég hélt að þau væru meiri en þetta. Það er bannað að veiða margar tegundir dýra. Er það bersýnilegt brot á stjórnarskrá að mati hv. þingmanns? Nei, það er það ekki vegna þess að aðrir hagsmunir eru taldir vega þyngra. Þetta á við um fjölmargar atvinnugreinar, það er heilmargt sem er bannað á Íslandi. Atvinnufrelsi er ekki ótakmarkað, það sætir ákveðnum takmörkunum og er sannarlega mat í hverju tilviki fyrir sig. Rökin fyrir banni við hvalveiðum snúast um almannahagsmuni, snúast annars vegar um breytingar á siðferði okkar, snúast um umhverfismál, loftslagsmál og fleira.


Ræðumaður: Andrés Ingi Jónsson

Frú forseti. Það hefur verið farið ágætlega yfir þau rök sem hv. þm. Teitur Björn Einarsson nefnir í sinni atkvæðaskýringu í umræðunni. Hv. þm. Arndís Anna Kristínardóttir Gunnarsdóttir átti orðastað við hann og benti honum á að fyrir vernd hvala væru almannahagsmunir sem réttlættu takmörkun á atvinnufrelsi samkvæmt stjórnarskrá. Þingmanninum var bent á að lesa bara ákvæðið til enda og þá myndi þetta nú allt opinberast.

En mig langar að spyrja forseta í ljósi orða hv. þingmanns — við sáum það í sumar að Teitur Björn Einarsson lætur tilfinningarnar hlaupa með sig í gönur í þessu máli, hann gekk ansi langt í að gagnrýna ráðherra í ríkisstjórn sinni þegar hvalveiðar bar á góma í sumar — hefði forseti ekki mátt ávíta hv. þingmann fyrir að saka þau okkar sem stöndum að þessu máli um að ganga bersýnilega gegn stjórnarskrá? Það eru ekki mörg skýr ákvæði í þingsköpum en ég held að þetta sé eitt af þeim sem gefi tilefni til ávítna.


Ræðumaður: Björn Leví Gunnarsson

Já, með lögum.Forseti. Jú, það er hægt að segja að þetta mál fjalli um það að leggja niður heila atvinnugrein. Það er líka hægt að segja að þetta mál fjalli um að vernda dýr. Hvort tveggja á alveg rétt á sér sem ákveðin staðhæfing. En hvort er réttara er eitthvað sem við erum að greiða atkvæði um. Frumvarpið er lagt upp með þeim formerkjum að snúast um dýravernd. Það er ýmislegt annað sem er nú þegar bannað með lögum, það má ekki skjóta álftir t.d. eða fálka, eins og var nefnt hérna áðan. Er verið að ganga á atvinnufrelsi manna þegar verið er að banna það að gera þetta á einn veg eða annan, í alvöru? Bara með lögum, einmitt. En við erum samt líka að taka ákvörðun um að vernda þessar tegundir, t.d. frá útrýmingarhættu eins og hefur verið gert með tilliti til þónokkurra tegunda; hafarna, fálka og þess háttar, álfta í gamla daga, spurning hvort það eigi við enn þá eða ekki.  Við þurfum að spyrja okkur þessarar einföldu spurningar: Flutningsmaður leggur málið fram sem dýravelferðarmál. Af hverju er ekki hlustað á það?


Ræðumaður: Þórhildur Sunna Ævarsdóttir

Virðulegur forseti. Hæstv. forseti vísar til 13. gr. þingskapalaga fyrir þeirri ákvörðun sinni að heimila ekki flutningsmanni að senda málið í þá nefnd sem flutningsmanni finnst viðeigandi að senda málið í. Að mati þeirrar sem hér stendur þyrftu rökin að vera töluvert meira afgerandi en þau eru þegar við lítum á þetta ákvæði þingskapalaga vegna þess að þar er einfaldlega verið að tala um verksvið hverrar nefndar fyrir sig. Ég held að allir sanngjarnir aðilar gætu komið sér saman um að það er alla vega hvergi alveg skýrt í hvora nefndina þetta ætti að fara. Annars vegar kemur fram að í atvinnuveganefnd sé fjallað um sjávarútvegsmál og nýtingu auðlinda á grundvelli rannsókna og ráðgjafar. Við erum hins vegar að leggja til að hætta að nýta hvali sem auðlind. Síðan er það umhverfis- og samgöngunefnd og þar er talað um umhverfismál — hvalir eru umhverfismál — ráðgjöf, verndun og sjálfbærni á sviði auðlindamála almennt, eitthvað sem við erum hér að vísa í að eigi auðvitað við. Þegar það er ekki svona augljóst, eins og hæstv. forseti virðist halda fram, er mjög skrýtið að verða ekki við einföldum og skiljanlegum óskum flutningsmanns.


Ræðumaður: Arndís Anna Kristínardóttir Gunnarsdóttir

Frú forseti. Ég ætla að byrja á að fagna því að svo virðist sem hv. þingmenn meiri hlutans og aðrir líti þetta mál alvarlegum augum. Ég held að ég hafi ekki séð þetta frá því að ég byrjaði á þingi, akkúrat eins og hv. þm. Andrés Ingi Jónsson benti á, að farið sé gegn tillögum flutningsmanns málsins. Yfirleitt hefur þetta ekki verið neitt stórmál. Ég hlakka til að heyra rökin fyrir því að málið fari í atvinnuveganefnd. Ef það snýst bara um atvinnufrelsi þá held ég að við getum bara farið að vísa öllum málum sem við ræðum hér meira og minna til atvinnuveganefndar.


Ræðumaður: Andrés Ingi Jónsson

Forseti. Ég er nú búinn að sjá ýmislegt hérna á þingi en ég man ekki eftir því að hafa oft séð forseta gera ágreining við flutningsmann þingmannafrumvarps um það hvert málið eigi að fara. Mig langar að rekja hér  í örstuttu máli rökin fyrir því að þetta mál, mál um bann við hvalveiðum og vernd hvala, eigi heima hjá umhverfis- og samgöngunefnd. Í fyrsta lagi er þetta frumvarp að meginuppistöðu til breyting á villidýralögum. Umhverfis- og samgöngunefnd fjallar um þau lög. Við myndum ekkert segja ef  fálkaveiðimenn myndu heimta að við færum að leyfa veiðar á fálkum, við myndum ekki fara með það mál  til atvinnuveganefndar vegna þess að þarna eru menn að eltast við einhvern nýjan atvinnuveg.

Nei,  lagabálkurinn sem um ræðir er hjá umhverfis- og samgöngunefnd og þar að auki er fordæmið frá 141. þingi þar sem þingsályktunartillaga um sama efni gekk til umhverfis- og samgöngunefndar. Spurningin er einföld: Teljum við vernd hvala vera umhverfismál eða ætlum við að standa með einhverjum úreltum hugmyndum um hvalveiðar sem atvinnugreinar? Eru hvalveiðar umhverfismál eða efnahagsmál? Er verndun hvala umhverfismál eða efnahagsmál? Umhverfis- og samgöngunefnd er eina rétta nefndin fyrir þetta mál.


Ræðumaður: Arndís Anna Kristínardóttir Gunnarsdóttir

Frú forseti. Við erum fámenn þjóð, lítil þjóð. Við förum sannarlega stækkandi en erum enn þá pínulítil. Fólksfæð fylgja ákveðnar áskoranir; erfitt getur verið að manna lykilstöður og yfirbygging samfélagsins er dýr enda eru verkefnin í litlu samfélagi að jafnaði alveg jafn mörg og flókin og í stóru. Litlu samfélagi geta hins vegar líka fylgt kostir; boðleiðir eru stuttar, nokkuð auðvelt er að ná eyrum þorra þjóðarinnar og upplýsa hana með skjótum hætti, samnýting krafta til þess að sinna ólíkum verkefnum má nýta til þess að auka samfellu í þjónustu ríkisins. Fólksfæð þarf ekki að koma niður á fagmennsku. Það sem einna helst hefur komið mér á óvart eftir að ég hóf störf hér á þingi er hversu lítill metnaður ríkir til þess að gera vel, til þess að nýta reynslu annarra ríkja og fyrirmyndir nema þá með hangandi hendi, helmingurinn tíndur inn og restin kannski seinna, jafnvel þegar um er að ræða heildarmynd sem ekki er hægt að slíta í sundur. Nokkur nýleg dæmi um þetta hafa slegið mig sérstaklega: Auka á vopnaburð lögreglu og heimildir hennar til að fylgjast með almennum borgurum án þess að því fylgi eftirlitið sem tíðkast annars staðar. Flóttafólki er hent út á götuna án þess að fyrir hendi séu önnur úrræði eins og tíðkast annars staðar. Á Íslandi er ekkert, ég endurtek ekkert sem tryggir að lög sem samþykkt eru frá Alþingi standist stjórnarskrá eins og tíðkast annars staðar. Umbylta á ábyrgð heilbrigðisstarfsfólks vegna mistaka, sem ég tel vel, svo að það komi fram, án þess að fyrir hendi sé umboðsmaður sjúklinga eða sambærilegt aðhaldstæki eins og tíðkast annars staðar. Stundum finnst mér jafnvel eins og meiri hlutinn hér á þingi sé bara að gera eitthvað og raunar var því nú fleygt í umræðu um afar illa ígrunduð lög um útlendinga, sem samþykkt voru hér síðasta vor og sannast hefur að voru fullkomið klúður, að það þyrfti að gera eitthvað.

Forseti. Fámenni þarf ekki að koma í veg fyrir fagmennsku. Vöndum okkur og reynum að hugsa hlutina til enda.


Ræðumaður: Gísli Rafn Ólafsson

Frú forseti. Við lifum á tímum mikilla breytinga og stórra áskorana sem krefjast þess að við tileinkum okkur nýjar aðferðir og ný viðhorf þegar við tökumst á við þann breytta heim sem við lifum nú í. Þegar kemur að stjórnmálunum þurfum við að hætta  hörfa í þær skotgrafir sem einkenna stjórnmál dagsins í dag, skotgrafir til þess að verja örfáa hagsmunaaðila, skotgrafir íhaldssemi til að verjast breyttu heimsmyndinni, skotgrafir til að fela slæm vinnubrögð og frændhygli. Já, við þurfum að losna undan þeirri pólaríseringu sem hefur átt sér stað í stjórnmálum um allan heim undanfarna áratugi. Við þurfum nýja kynslóð stjórnmálamanna sem ekki er bundin af hlekkjum fortíðarinnar og sligi áratuga spillingar, kynslóð sem er tilbúin að vinna saman að því að takast á við þær breytingar og áskoranir sem við stöndum frammi fyrir.

Aðferðafræði síðustu aldar dugar ekki til að tækla vandamál nútímans. Það er nauðsynlegt að hugsa upp á nýtt hvernig við byggjum upp samfélag sem verndar á sama tíma umhverfið og styður við þá sem þurfa aðstoð án þess þó að setja fjötra sem draga úr frelsi og framtakssemi einstaklingsins. Við þurfum stjórnmál sem snúa að því að vinna saman að því að tækla hin fjölmörgu stóru vandamál sem við stöndum frammi fyrir. Þessi vandamál eru svo miklu stærri en hin pólitíska refskák sem háð er á Alþingi í dag. Þau eru af þeim skala að einungis með því að standa saman og vinna af heilindum  hvert með öðru getur okkur tekist að standast þann storm sem næstu ár og áratugir munu bera með sér.

Frú forseti. Þetta eru þau stjórnmál sem ég vil sjá. Hvað með ykkur öll?


Ræðumaður: Lenya Rún Taha Karim

Virðulegur forseti. Efni þessarar ræðu er ekki eitthvað sem ég er að segja í fyrsta sinn en í þetta skipti að hafa forsendurnar gjörbreyst fyrir þessa ræðu. Það er með mjög þungu hjarta sem ég kem upp í pontu og ræði bakslagið í hinsegin baráttunni, en ég vænti þess að flestöll séu meðvituð um atburði síðustu vikna og í raun mánaða. Við erum að sigla inn í nýjan veruleika sem ég hef aldrei upplifað áður, en orðræðan sem hefur kviknað og upplýsingaóreiðan sem ríkir er nákvæmlega sama orðræðan og var á níunda og tíunda áratugnum. Orðræðan ein og sér er ótrúlega stór og sorgleg afturför. Þegar fánar eru skornir niður, það er gelt og hrækt á fólk í gleðigöngunni og  nú síðast alvarleg líkamsárás sem allar líkur eru á að hafi verið hatursglæpur, þurfum við að líta í eigin barm og spyrja okkur hvers vegna við sem sitjum hér á Alþingi höfum ekki gripið til aðgerða hingað til.

Í þessu samhengi er einnig nauðsynlegt að endurtaka sömu möntruna um tjáningarfrelsi en aðgerðir gegn haturstjáningu, sem getur t.d. verið í formi þessarar misvísandi orðræðu sem hefur verið að kynda undir hatur og ofbeldi gegn hinsegin fólki, er ekki aðför gegn tjáningarfrelsi fólks heldur er þetta réttlætanlegt inngrip í tjáningarfrelsi í því skyni að vernda réttindi annarra sem eiga undir högg að sækja. Hér ber að hafa í huga að við erum þegar með lög sem taka á hatursorðræðu og hatursglæpum en þeim er varla beitt í framkvæmd. Óheft tjáningarfrelsi hóps getur leitt til hefts tjáningarfrelsis viðkvæmra hópa. Þeir óttast að tjá sig og þannig vegur  haturstjáning að tjáningarfrelsi þeirra. Þeir óttast að vera sýnilegir í samfélaginu og vegur haturstjáning þannig að athafnafrelsi þeirra.

Heyr, heyr.Ég gæti haldið áfram en ég ætla að enda á sömu nótum og ég gerði síðast þegar ég flutti ræðu um haturstjáningu og aðgerðaleysi æðstu ráðamanna Íslands. Það er okkar hlutverk að tryggja að það séu lög og aðgerðir til staðar sem virka í framkvæmd, sem ná utan um hatur og aðför gegn viðkvæmustu hópum samfélagsins.


Ræðumaður: Lenya Rún Taha Karim

Virðulegi forseti. Frumvarpið sem hér um ræðir er  breyting á lögum um tóbaksvarnir og þar eru, eins og hv. þm. Hildur Sverrisdóttir kom inn á, þó nokkrir vankantar. Þar er til að mynda ekki skýr umfjöllun um hvað teljist vera bragðefni og hvar línan er dregin. Ég velti fyrir mér hvort við, fyrst við erum að þessu, eigum ekki bara að banna þetta allt saman. Eins og hv. þm. Hildur Sverrisdóttir kom inn á er um að ræða innleiðingu á Evrópulöggjöf en mér sýnist hæstv. heilbrigðisráðherra vera að ganga lengra með innleiðingu þessarar tilskipunar en Evrópusambandið gerir kröfu um hvað varðar bannákvæðin þar og framfylgd banna.

Hérna er bara mjög beisik spurning: Hvernig verður þetta ef neytandi kaupir kassa af tóbaksvörum sem innihalda bragðefni á flugvelli erlendis og kemur með hann til landsins? Ég velti fyrir mér hvort tollgæslan muni stöðva menn vegna þess að þeir séu að flytja inn ólöglegan varning sem eru mentólsígarettur og jarðarberjasígarettur. Svo velti ég því líka fyrir mér, virðulegi forseti, hvort að með gildistöku þessara laga sé hætta á að komið verði á fót hallærislegasta svartamarkaði sem til hefur verið þar sem Capri er selt með ólöglegum hætti.

Í frumvarpinu er líka kveðið á um bann við fjarsölu á tóbaksvörum til neytenda yfir landamæri. Ég tel það ákvæði ekki beint vera til bóta enda er ekkert fjallað um í frumvarpinu hvernig þessu banni verði beitt í framkvæmd og hvernig eftirlitinu með því yrði háttað. Það er einn af vanköntunum sem ég talaði um í byrjun. Mér skilst að tilskipunin veiti heimild en ekki skyldu hvað varðar þetta bann yfir landamæri og þess vegna velti ég fyrir mér hvers vegna hæstv. ráðherra sé að grípa til bannaðgerða sem hafa áhrif á markaðsstarfsemi og framboð á samkeppnismarkaði og líka neytendur þessara vara sem eru, eins og hv. þm. Hildur Sverrisdóttir kom inn á, bara mjög rólegur hópur. Ég tel það ekki vera til bóta að vera að rugga bátnum eitthvað þar af því að það er ekkert verið að tala um forvarnir í þessu frumvarpi. Ég velti því fyrir mér af hverju það er ekki verið að huga að aðgerðum og forvörnum sem stuðla að því að fólk hefji ekki notkun á þessum vörum, neyslu á þessum vörum til að byrja með. Það er í rauninni miklu auðveldara að bregðast við því sem hefur ekki enn gerst heldur en að bregðast við afleiðingum forvarnaleysis og fræðsluleysis. Ég tel skiljanlegt að sjálfsögðu og ég tel eiginlega bara sjálfsagt að eftirlit verði aukið með þeim tóbaksvörum sem seldar eru á smásölumarkaði hérlendis en ég tel að það sé líka nauðsynlegt að stuðlað verði að meiri fræðslu og forvörnum hvað varðar neyslu ungs fólks á þessum vörum til að byrja með.

Fyrst ég er að tala um ungt fólk þá langar mig líka að koma inn á það að ég hef ekki séð mikla eftirspurn meðal ungs fólks á bragðbættum sígarettum, en þó svo væri þá yrði fræðsluátak mun vænlegra til vinnings en bann. Sagan hefur sýnt að boð og bönn skila ekki árangri og mér þykir það eiginlega ótrúlegt að þessi ríkisstjórn, sem kennir sig við frjálslyndi og frelsi, sé að ganga svo langt að banna neysluvöru tiltekins hóps sem er bara rosalega saklaus án þess að huga að fræðslu og forvörnum í leiðinni. Ég hef aldrei séð fyrirpartí fyrir menntaskólaball þar sem fólk er að skiptast á bragðbættum sígarettum. Sígarettur eru ekki beint „in“ meðal unga fólksins í dag, höfum það bara alveg á hreinu. Ásamt þessu banni hefði ég viljað sjá ákvæði um eftirfylgni með áhrifum bannsins og hvort fólk sé að leita í aðrar tóbaksvörur og hvort neysla ungs fólks á tóbaks- og nikótínvörum hafi minnkað eftir að sígarettur með bragðefnum voru bannaðar á Íslandi. Það er mikilvægt að huga að því hvað sé að leiða fólk út í neyslu á þessum vörum og huga að leiðum til að bregðast við því áður en það leitar í þessa neyslu til að byrja með. En eins og ég segi, boð og bönn skila ekki árangri.

Hvað varðar innleiðingu á Evróputilskipun vil ég að það komi fram að ég er mjög mikill Evrópusinni, mjög mikill EES-sinni og tel EES-samninginn veita okkur aðhald hvað varðar nauðsynlega löggjöf. En ég dreg þó línuna þegar við göngum lengra við innleiðingu tilskipunar með lagasetningu en Evrópusambandið gerir kröfu um. Þessi ríkisstjórn er til að mynda ekkert að flýta sér að innleiða reglugerðir og tilskipanir sem kveða á um orkunýtingu, orkusparnað, uppfærslu ETS-kerfisins og allt sem varðar t.d. gagnsæi á fjármálagerningamarkaði, bara svo dæmi sé nefnt. Þvert á móti fengu þau rassskellingu frá EFTA-dómstólnum í fyrra vegna tafa á 27 gerðum sem við hefðum átt að innleiða fyrir löngu. Þess vegna velti ég fyrir mér: Hvers vegna er þessi æsingur við að leggja fram þetta frumvarp og innleiða nákvæmlega þessa tilskipun sem hefur alveg mætt þó nokkru mótlæti hér inn á þingi? Hvers vegna er verið að ganga lengra varðandi gildistöku bannákvæða en nauðsyn krefur? Ég tel það ekki vera til bóta.

Virðulegi forseti. Burt séð frá því að það er enn til staðar vafamál hvað varðar útfærslu ákvæða sem frumvarp þetta kveður á um er þetta fullmikil forræðishyggja fyrir minn smekk.


Ræðumaður: Arndís Anna Kristínardóttir Gunnarsdóttir

Frú forseti. Ég heyri ekki betur á hæstv. ráðherra en að hann sé áhugasamur um hugmyndir um að setja á fót embætti sérstaks umboðsmanns sjúklinga. Notendur heilbrigðisþjónustu eru gjarnan í viðkvæmri stöðu, gjarnan vegna þeirra ástæðna sem leiða til þess að þeir þurfa að leita heilbrigðisþjónustu og jafnvel í kjölfar atvika sem fóru kannski ekki eins og átti að gerast. Ég myndi því telja mikilvægt að það sé með einhverjum hætti tryggt að einstaklingar í þeirri stöðu eigi þess kost að leita til einhvers sem getur talað þeirra máli. Það kostar auðvitað orku og kostar líka þekkingu og styrk og annað að fara upp á móti heilli stofnun eins og t.d. heilbrigðisstofnun.

Nú höfum við, 16 þingmenn úr fjórum flokkum, lagt fram þingsályktunartillögu um að setja á fót embætti umboðsmanns sjúklinga. Ég ætla bara að ljúka þessu með því að spyrja hæstv. ráðherra hvort hann muni ekki styðja þá þingsályktunartillögu.


Ræðumaður: Arndís Anna Kristínardóttir Gunnarsdóttir

Forseti. Ég þakka hæstv. ráðherra fyrir framsöguna. Ég fagna þessu máli og styð það í efni sínu. Mér sýnist hins vegar því miður á þessu máli, eins og er reyndar svolítið tilhneigingin hjá þessari ríkisstjórn — það er að ganga svolítið hálfa leið þegar verið er að fara í úrbætur af þessu tagi. Mig langar að lesa hérna örstutt upp úr umsögn sem barst um málið á síðasta þingi frá Heilsuhag, sem eru hagsmunasamtök notenda heilbrigðisþjónustu, með leyfi forseta:

„Heilsuhagur fagnar því að stuðst hafi verið við norska fyrirmynd, Statens helsesyn, en vill jafnframt benda á það að í Noregi þá eru fylkislæknar sem fara með rannsókn mála algjörlega óháðir aðilar og mega ekki vera í neinum tengslum við málsaðila. Í Noregi er einnig öflugur umboðsmaður sjúklinga, sem aðstoðar sjúklinga og aðstandendur þegar upp koma atvik í heilbrigðiskerfinu.“

Spurningin sem mig langar að beina til hæstv. ráðherra er kannski fyrst og fremst sú hvers vegna ekki voru stigin skref samhliða þessu til að efla stöðu sjúklinga og notenda heilbrigðisþjónustu gagnvart heilbrigðiskerfinu, svo sem með því að setja á fót embætti umboðsmanns sjúklinga.


Ræðumaður: Björn Leví Gunnarsson

Forseti. Nei, ég átta mig ekki alveg á þessu. Þegar verið er að setja reglu um allt að 25% þá er hún í rauninni takmarkandi fyrir hlutfall sem er hærra en 25%. Það er talað um þetta sérstaklega fyrir ný íbúðasvæði og þá veltir maður fyrir sér: Yfir hversu langan tíma? Er það fyrir ákveðna útdeilingu en ekki kannski fyrir hverfið eins og það kemur til með að líta út í heild sinni ef það er gert þar? Væri það fyrir smærri reiti líka og þess háttar? Ef fyrsti áfangi einhvers uppbyggingarverkefnis væri t.d. bara almennar íbúðir mætti heildarkerfið þegar það væri tilbúið mögulega ekki hafa t.d. 100% fermetrafjöldann sem myndi falla undir þetta og afgangurinn síðan fylla upp í það sem væri á almennum markaði ef þetta væri tekið í skrefum. Þannig að ég velti fyrir mér hvort það sé hamlandi þegar sagt er allt að 25%, að þetta loki fyrir möguleika á að hafa hærra hlutfall í einstaka uppbyggingarferlum.

Svo fannst mér  svarið við lágmarkinu ekki vera alveg nógu skýrt. Það eru sum sveitarfélög sem eru með ansi fáar almennar íbúðir. Það væri kannski eðlilegt að byrja einhvers staðar með ákveðin lágmörk þar á til þess að það séu ekki bara ákveðin sveitarfélög sem eru félagsleg sveitarfélög og önnur ekki.


Ræðumaður: Björn Leví Gunnarsson

Forseti. Tvær einfaldar spurningar. Í fyrsta lagi: Væri ekki eðlilegt að sleppa þakinu þannig að sveitarfélög gætu í rauninni skilgreint hærra hlutfall ef þau vildu til að byrja með? Og í öðru lagi: Hvernig væri að setja lágmark líka? Kannski að lágmarkið væri 5% eða eitthvað því um líkt?


Ræðumaður: Lenya Rún Taha Karim

Virðulegi forseti. Ég þakka hv. þingmanni fyrir seinna andsvarið og ég tek hjartanlega undir það sem hann var að segja varðandi mikilvægi þess að það sé skilvirkt samtal á milli ríkis og sveitarfélaga. Sveitarfélögin gegna rosalega mikilvægu hlutverki í alls konar málum og gegna mjög mikilvægu hlutverki í einhverju sem ég brenn mjög mikið fyrir, þ.e. í umhverfis- og loftslagsmálum. Þau hafa mikið skipulagsvald. Það er nauðsynlegt að við komum fram við þau af sanngirni og við sem sitjum hér á þessu þingi þurfum að tryggja að þau fái þær heimildir sem þörf er á að þau njóti til þess að þau geti framfylgt því sem við setjum í lög. Ég bíð svolítið spennt eftir því að það verði farið að framkvæma einstaka þætti þessarar þingsályktunartillögu því, eins og ég sagði áðan, þá er þetta smá almennt, en ég vænti þess að þegar málið er komið á aðgerðastig og það verður farið að lögfesta einstaka þætti þessarar aðgerðaáætlunar þá verði ítarlegri löggjöf með ítarlegri upplýsingum og mun ég væntanlega fylgja því eftir. Þetta er spennandi mál.


Ræðumaður: Lenya Rún Taha Karim

Virðulegi forseti. Ég þakka hv. þingmanni fyrir andsvarið. Hvað varðar orð hv. þingmanns um samráðið þá gleður það mig mjög mikið að heyra þetta. Ég fylgdist með grænbókinni og síðan hvítbókinni og þetta gengur auðvitað í gegnum samráðsferli en hins vegar vona ég að það verði eftirfylgni með því sem sveitarfélögin lögðu fram í þessu samráði. Þegar kemur að því að framkvæma þessar einstöku aðgerðir eða einstaka þætti þessarar aðgerðaáætlunar þá mun væntanlega koma til þess að það verði lögð fram lagabreyting og þar af leiðandi vona ég að samráðinu verði haldið áfram þegar kemur að stærsta þættinum í þessari aðgerðaáætlun og það er bara að lögfesta þessar breytingar sem eru að fara að eiga sér stað, sem ég tel líka margar hverjar vera bara mjög jákvæðar og til bóta. Hvað varðar spurningu hv. þingmanns um tekjurnar sem fara í gegnum Jöfnunarsjóð sveitarfélaga þá finnst mér Jöfnunarsjóður sveitarfélaga vera mjög góð hugsun, þetta heitir auðvitað Jöfnunarsjóður sveitarfélaga og hlutverkið er að stuðla að meiri jöfnuði en með því að breyta regluverkinu þá þarf líka að taka mið af nýjum þáttum í samfélaginu af því að síðast þegar ég vissi var regluverkið og lagaumgjörðin kringum jöfnunarsjóðinn frekar gömul. Það þarf bara aðeins að stuðla að nýjungum þegar kemur að Jöfnunarsjóði sveitarfélaga. En varðandi tekjurnar sem hljótast af orkuframleiðslu — ég bara veit ekki hvaða leið er best. Ég held að besta leiðin væri að setja á sérstakt auðlindagjald sem síðan rynni beint til þeirra nærsamfélaga eða rynni að mestu leyti til þeirra nærsamfélaga sem verða fyrir beinum áhrifum virkjana. En ég veit að það er eitthvert samtal í gangi hjá fjármálaráðuneytinu um að skoða nýjar leiðir til skattlagningar og ég bara bíð spennt eftir þeirri vinnu.


Ræðumaður: Lenya Rún Taha Karim

Virðulegi forseti. Ég þakka hæstv. innviðaráðherra fyrir að leggja fram þessa tillögu til þingsályktunar um stefnumótandi áætlun í málefnum sveitarfélaga. Þetta lítur vel út á blaði og það eru nokkur atriði þarna sem mig langar aðeins að stikla á; auðvitað orkumálin, varðandi  öflug og sjálfbær sveitarfélög og aukinn árangur á sviði loftslags- og umhverfismála. Ég hef tekið eftir því að þessi ríkisstjórn, eins og kom fram í andsvörum mínum við hv. þm. Vilhjálm Árnason áðan, leggur svo mikla áherslu á orkumál, að þannig séum við að ná árangri í umhverfis- og loftslagsmálum og þannig séum við að uppfylla skyldur okkar í alþjóðasamningum og skyldur okkar gagnvart Evrópusambandinu þegar kemur að kolefnishlutleysi og þess háttar.

Ég ætla reyndar að byrja á 7. lykilviðfangsefninu, þ.e. Virkara lýðræði, aukin þátttaka í sveitarstjórnarkosningum og íbúalýðræði. Ég hef mjög mikinn áhuga á þessum punkti af því að, og það er gaman að segja frá því,  ég skrifaði ógeðslega leiðinlega BA-ritgerð um  íbúakosningar. Ég skrifaði ritgerðina um lögin sem voru samþykkt í fyrra um einmitt    íbúakosningar. Þau lög sem voru samþykkt í fyrra stuðla að meira sjálfstæði sveitarfélaga til að haga íbúakosningum eftir eigin höfði og það er bara mjög mikilvægt að nýta þá heimild. Í þessari þingsályktunartillögu er komið inn á eflingu lýðræðisþátttöku íbúa í sveitarfélögum og íbúakosningar eru náttúrlega mjög góð leið til þess.

Varðandi  7. lykilviðfangsefnið, Virkara lýðræði, þá er hægt að samræma það við 4. lykilviðfangsefnið, sem er Átak í stafrænni umbreytingu, þar sem í þessum frábæru lögum sem voru samþykkt í fyrra er veittur kostur á rafrænum íbúakosningum sem stuðlar auðvitað að aukinni lýðræðisþátttöku íbúa. Það er bara mjög mikilvægt að nýta þá heimild sem er í lögum til að fá fólk til að taka virkan þátt í ákvarðanatöku hvað varðar málefni sveitarfélaga því að stundum heyrir maður að þegar  stórar og umfangsmiklar ákvarðanir eru teknar, eins og lögin heimila, eru íbúar samt sem áður svolítið ósáttir við að ekki hafi verið haft nógu mikið samráð. Þannig að þetta stuðlar auðvitað bara að meira samráði og aukinni þátttöku íbúa, sem ég fagna  rosalega mikið.

Hvað varðar sjálfbærni þá er ég, eins og hefur áður komið fram,  svolítið hrædd um að það verði  lögð ofuráhersla á aukna uppbyggingu orkumannvirkja, að þannig séum við að stuðla að sjálfbærni. En  hvað varðar orkuuppbygginguna þá er kannski líka viðeigandi að koma inn á að í þessari stefnumótandi áætlun er talað um að það verði að endurskoða regluverk Jöfnunarsjóðs sveitarfélaga, sem mér finnst bara rosalega fínt og það er mikið fagnaðarefni. Í greinargerðinni kemur fram að haft var mikið og gott samráð við t.d. Samband íslenskra sveitarfélaga. En ég velti fyrir mér: Var haft beint samráð við sveitarfélögin sjálf? Því að sveitarfélögin sjálf hafa náttúrlega  reynslu af tekjuskerðingunum sem þau verða oftar en ekki fyrir af hendi orkumannvirkja og því er mikilvægt að heyra þeirra sjónarmið líka hvað það varðar.

Við höfum náttúrlega heyrt, eins og ég kom inn á  í andsvörum áðan, ákall sveitarfélaganna eftir jafnari skiptingu tekna sem hljótast af orkuframleiðslu og að það sé  smá misræmi í dreifingu þess  ávinnings í  orkusveitarfélögunum. Þau eru auðvitað líka  með þessa  heimild í lögum til að fresta gildistöku skipulagsins og þar með geta þau  tafið framkvæmdir í þó nokkur ár, sem ég skil  vel. Þetta er bara þeirra leið til að bregðast við þessu regluverki sem er greinilega ekki að henta þessum sveitarfélögum. Þess vegna er mikilvægt að það sé  gott og skilvirkt samtal fyrir hendi.

En  að lokum  langar mig  að benda á að önnur leið til að ná sátt við sveitarfélögin hvað varðar sjálfbærni-, umhverfis- og loftslagsmál og þess háttar, er að skoða aðra skattlagningarleið, því að eins og ég kom inn á áðan þá eru fasteignagjöldin ekki  að skila sér beint í nærsamfélögin sem verða fyrir áhrifum af völdum virkjana, heldur fer þetta á víð og dreif og sætir auðvitað skerðingum. En ef við  samræmum  vinnu ráðuneytanna — af því að nú eru þrjú ráðuneyti, veit ég, að vinna í einhverju sem er tengt sveitarfélögum og einhverju sem er líka  tengt orkumannvirkjum í þessum sveitarfélögum. Fjármálaráðuneytið er t.d. að skoða aðrar leiðir til að skattleggja orkuvinnslu. Umhverfis-, orku- og loftslagsráðuneytið er náttúrlega með þennan málaflokk. Innviðaráðuneytið er með endurskoðun regluverks Jöfnunarsjóðs sveitarfélaga. Þannig að það er bara mikilvægt að það sé virkt samtal á milli allra ráðuneytanna og það sé líka virkt samtal við þá hagsmunaaðila sem verða fyrir beinum  áhrifum af þessum virkjunum sem eru til staðar.

En annars langaði mig líka bara að hrósa hæstv. innviðaráðherra fyrir eitt atriði; fagteymi vegna kynferðislegrar og kynbundinnar áreitni.  Mér finnst það bara rosalega flott. Þetta varðar sem sagt málefni sveitarfélaga og er eitthvað sem ég væri líka til að sjá hér inni á þingi af því að þarna er líka talað um  varasveitarstjórnarfulltrúa. Ég ætla að koma  með smá  ábendingu;  að setja líka inn  kynþáttafordóma, þ.e. áreitni sem þessir fulltrúar verða fyrir vegna kynþáttafordóma. Þá erum við líka að stuðla að aukinni þátttöku mismunandi aðila af mismunandi uppruna í sveitarfélögum, kannski mögulega úti á landi. Þegar verið er að tala um að efla virka þátttöku íbúa þá eigum við  að reyna að höfða til allra íbúa. Þau eru öll mismunandi og við eigum að leita leiða til að stuðla að aukinni þátttöku þeirra í bæði ákvörðunartöku og   lýðræðisþátttöku í samfélaginu.


Ræðumaður: Björn Leví Gunnarsson

Forseti. Það er ýmislegt gott að finna hérna en það er tiltölulega mikið auðveldara að setja niður fögur orð á blað  en að framfylgja þeim og fjármagna þau eins og við höfum séð að undanförnu. Margt af þessu hef ég séð áður í stefnu stjórnvalda í fjármálaáætlun en ekki fjármagnið sem því fylgir.

Ég talaði við hæstv. ráðherra áðan um einmitt eitt af þeim atriðum sem eru hérna, sem er þjónusta við fatlað fólk. Það hefur komið á daginn að hún er í ágætlega miklum halla, ágætlega miklum mínus, og þar hefur verið talað um að það hafi verið vanmat á kostnaði, gríðarlega mikið vanmat í kostnaðaráætluninni. Þegar frumvarpið var samþykkt hérna á þingi var gert ráð fyrir milljarði eða svoleiðis í aukakostnað eða svo, en umsögn Reykjavíkurborgar við það frumvarp útskýrði hvernig það stóðst alls ekki. Það varðaði sérstaklega rétt fólks til húsnæðis sem munaði þar, fara úr fjölbýli, þ.e. í sambúð með öðrum, í einbýli, réttinn til að vera í einbýli. Þar mat Reykjavíkurborg að kostnaðurinn gæti, ef allir færu í það úrræði, orðið allt að 11 milljarðar bara fyrir Reykjavík og ekki önnur sveitarfélög. Kostnaður við önnur atriði sem voru í umsögn Reykjavíkurborgar var eilítið minni en samt yfir þeirri áætlun sem var í því frumvarpi. Þannig að þegar ráðherra kemur hérna og segir að við verðum að skoða hverjum þetta sé að kenna, nokkurn veginn, þá er ekki hægt að segja að það hafi ekki verið varað við þessu. Þetta er mjög vel rekjanlegt og mjög vel rökstutt í umsögn Reykjavíkurborgar með tilliti til þáverandi rekstrarforms, þeirra eininga og þeirrar þjónustu sem þá var í gangi. Það er ekki eins og það sé verið að veita einhverja aukaþjónustu, það er verið að uppreikna miðað við þá þjónustu sem þegar var veitt miðað við réttindin sem lögin veita mjög skýrum stöfum. Það er áhugavert að ekki hafi verið hlustað á þá umsögn. En þegar kostnaðurinn allt í einu fer að bíta önnur sveitarfélög utan Reykjavíkur þá fer allt í háaloft.

Það hefur einhvern veginn verið vaninn að hlusta ekki á Reykjavíkurborg í tíð þessarar ríkisstjórnar eða ríkisstjórna undir stjórn Sjálfstæðisflokksins á meðan Sjálfstæðisflokkurinn er ekki með meiri hluta í borginni. Það má taka mjög mikinn vara  á allri pólitík sem kemur frá þeim flokki með tilliti til borgarinnar. Maður á að hlusta  nokkurn veginn á allt sem þau segja varðandi borgina með þann vara á að það sé meira pólitískt drifið heldur en nokkuð annað, horfa á allt með stóru stækkunargleri. Alltaf þegar verið er að tala um skuldahlutfall og slæma stöðu borgarinnar þá gleyma þau því alltaf að það eru önnur sveitarfélög, sem þau sjálf stjórna, sem eru í miklu verri málum. Ákveðin hræsni þar í gangi.

Staðan er slæm í sveitarfélögunum í heild sinni, við vitum það af þessum greiningum sem við höfum séð. Við höfum enga ástæðu til að trúa ekki þeim greiningum því að við höfum ekki heyrt nein rök á móti nema það sem kannski hæstv. fjármálaráðherra segir og er í rauninni bara að kenna sveitarfélögunum um að þau séu allt í einu að veita miklu meiri þjónustu en gert var ráð fyrir. Þetta er það sem var sem sagt. En aftur, þau rök sem við fáum frá sveitarfélögum, Sambandi íslenskra sveitarfélaga, Sambandi sveitarfélaga á höfuðborgarsvæðinu, sýna aftur á móti að það er ekki raunin. Uppreikningur á núverandi þjónustu, lögin eins og þau eru veita mjög augljóslega fólki réttindi til að búa sjálfstætt og þess háttar. Þannig að það er ekkert flókið við þessa útreikninga, alla vega ekki hvað þetta varðar.

Við þurfum nauðsynlega, og það er eitthvað sem ég tek hjartanlega undir í þessari áætlun, að skoða tekjustofna sveitarfélaga og það hefur verið kallað eftir því ítrekað á undanförnum árum. Það eru einhverjar nefndir í gangi og verið að spjalla eitthvað fram og til baka en einhvern veginn gerist ekkert. Það fæst engin niðurstaða, að hluta til held ég af því að ríkissjóður er í dálítið miklum vanda, sérstaklega tekjuvanda, og þá er ekkert eftir handa sveitarfélögunum. Þá er ákveðið að þau geti bara keyrt sig í mínus til að ríkið líti aðeins betur út.

Samband ríkis og sveitarfélaga er dálítið svona ölmususamband, dálítið fátæktargildrusamband. Sveitarfélögin eru upp á Alþingi komin, ríkisstjórnina í rauninni, með tekjustofna sína og þau verkefni sem Alþingi setur á sveitarfélögin, stundum án samráðs meira að segja. Það er búið að setja einhver lög, sem vissulega var samráð og samtal um og allir voru sammála um, t.d. yfirfærslu á grunnskólanum og þess háttar og fólk var sammála þeim breytingum á útsvarinu og þess háttar sem fylgdu þar. En svo var bara aukið í rauninni í þá þjónustu sem þurfti að veita í grunnskólanum. Það eru svona vandamál sem skemma oft kerfin eftir að búið er að ná einhverju samkomulagi. Og ég vek athygli á því að þetta er ekki nýtt vandamál. Þetta plagg, sem er gott og blessað og ég held að renni nokkuð ljúflega í gegnum þingið — það er í rauninni ekkert haldbært í þessu plaggi. Þetta eru loforð með engum markmiðum nema þeim sem eru sett í fjármálaáætluninni sjálfri. Þar eru prósentutölur um ákveðin markmið o.s.frv., sem eru almennt séð ekkert voðalega vel fjármögnuð, en alla vega er það plaggið sem skiptir máli þegar allt kemur til alls, þegar við fáum að sjá tölurnar sem eru á bak við þessar aðgerðir sem eru hérna.

Ég held að það séu allir sammála um að það þurfi að fara í þessar aðgerðir sem eru hérna, það þarf að ná þessum markmiðum þannig að ég efast ekki um að þetta fljúgi í gegn. En þegar kemur síðan að útfærslu, eins og með tekjustofnana, þegar þarf að ákveða t.d. hvort sveitarfélög þurfi að hafa fullnýtt útsvarsprósentu sína áður en þau fá úr jöfnunarsjóði, þá veit enginn hvernig það fer. En það er ekki hluti af því að samþykkja þessa þingsályktunartillögu heldur er það einhver seinni tíma hausverkur þegar mun verða skorið úr um hvort markmið þessarar þingsályktunartillögu muni nást. Þar liggur vandinn og hefur alltaf gert, hann liggur í þessum yndislegu smáatriðum.

Þessi þingsályktunartillaga er einmitt mjög laus við smáatriði þegar allt kemur til alls, hún er mjög almenn. Með leyfi forseta: „Skilgreint verði hvaða þjónustu sveitarfélag þurfi að veita til að uppfylla lágmarksréttindi íbúa.“ Mjög sjálfsagt, að sjálfsögðu þurfum við að gera það. Munum við ná samstöðu um það með sveitarfélögunum og um fjármögnunina sem því fylgir, samkomulagi um hvað þetta verður? Mér finnst það tiltölulega ólíklegt þegar allt kemur til alls. Þá stendur hér, með leyfi forseta, „að tryggja að tekjur standi undir lögbundinni þjónustu, áföllum og framtíðaráskorunum sveitarfélaga“. Það gerir það ekki núna og hefur ekkert gert. Af hverju ættum við að búast við því, þó að við viljum ná þessu markmiði, að við munum ná því í einhverri framtíð? Þetta plagg mun ekki hjálpa okkur til þess að ná því markmiði, alls ekki. Það er gott að fá það skrifað niður að þetta eigi að vera markmiðið. Ég fagna því tvímælalaust. En ég hlakka til að sjá skrefin sem verða tekin til þess í raun og veru að ná markmiðinu.

Hér er talað um stefnumótandi áætlun til 2038. Við hljótum að geta náð þessum markmiðum fyrr, í alvörunni. Að ná sjálfbærum sveitarfélögum — eigum við að miða við 2038? Örugglega ekki, en jú, þetta er aðgerðaáætlun sem nær til 2028 sem er út núverandi fjármálaáætlunartímabil. Við verðum ekki búin að ná öllum markmiðunum þá, ekki miðað við fjármálaáætlun alla vega nema núna í vor komi ný fjármálaáætlun með einhverri stefnubreytingu og fjármögnun á þeirri stefnu. Ég sé það einhvern veginn ekki gerast, ekki miðað við að fjármálaráðherra hefur talað um að það vanti peninga alls staðar, ekki miðað við það hvernig útgjaldahlutfall og tekjuhlutfall er miðað við verga landsframleiðslu og hvernig skattstefnu ríkisstjórnin hefur verið að reka. Ekki séns.

Ég hlakka til að sjá ekki bara fallegu orðin hérna verða að stefnu heldur hlakka ég til að sjá hvernig þetta verður fjármagnað.


Ræðumaður: Lenya Rún Taha Karim

Virðulegi forseti. Ég vil þakka hv. þingmanni fyrir andsvarið. Ég þakka honum líka alveg sérstaklega mikið fyrir að útskýra fyrir mér hvað orkugjafar eru og hvernig við erum með mismunandi orkugjafa hér á landi. Hvað varðar aukna orkuöflun er þetta náttúrlega líka samspil milli ríkis og sveitarfélaga og það þarf að taka mið af ábendingum sveitarfélaganna þegar kemur að því hvernig við háttum þessum málum og þegar kemur að því að skipta kökunni jafnt á milli þeirra. Nú höfum við alveg séð nokkrar fréttir, bara frá því í vor, þar sem sveitarfélögin eru frekar hávær um að þau vilji ekki meiri orkuinnviðauppbyggingu á sínu svæði, nema það séu lagðar til breytingar sem stuðli að meiri jöfnuði þegar kemur að tekjuöflun af virkjunum.

Ég er að inna hv. þingmann eftir því hvort hann sé hlynntur því að skoða nýjar leiðir til að skattleggja orkuvinnslu hér á landi, t.d. með því að setja á auðlindagjald. Það virðist vera svo að fasteignaskattarnir séu ekki alveg að skila sér beint til samfélaganna. Þeir eru ekki að skila þeim ávinningi sem sveitarfélögin eru að kalla eftir. Ég sá að hæstv. umhverfis-, orku- og loftslagsráðherra er að fara að leggja fram fjórða áfanga rammaáætlunar en ég skil ekki hvernig hann getur gert það með góðri samvisku þegar ekki er búið að straumlínulaga alla þessa flöskuhálsa sem eru til staðar í kerfinu, t.d. eins og orkuvinnsluna. Við erum ekki komin með lagaumgjörð í kringum vindorkuna heldur. Við erum bara svolítið frosin þegar kemur að leyfisveitingaferlunum. Svo erum við á hinn bóginn með frekar ósátt sveitarfélög sem hafa mjög mikið vald þegar kemur að skipulagi. Þess vegna vil ég spyrja hv. þingmann: Ætlar hv. þingmaður að tala fyrir samþykkt fjórða áfanga rammaáætlunar áður en búið er að skýra alla þessa flöskuhálsa og tafir í kerfinu?


Ræðumaður: Lenya Rún Taha Karim

Virðulegi forseti. Mig langar að þakka hv. þm. Vilhjálmi Árnasyni fyrir að koma hingað upp og benda á góða punkta varðandi tillöguna sem við erum hér að ræða. Líkt og hv. þm. Björn Leví Gunnarsson staldraði ég einnig við punkta hv. þingmanns um orkuöflun. Mín sýn á hvernig þessi stjórnarmeirihluti sér forgangsmálin sín hvað varðar umhverfis- og loftslagsmál er að þau séu bara aukin orkuöflun. Þetta er það eina sem þau hafa verið að leggja áherslu á á þessu kjörtímabili. En það er ekki hægt að botnvirkja allt Ísland og hugsa ekki út í viðhorf sveitarfélaganna sem verða fyrir beinum áhrifum virkjana, hvert viðhorf þeirra er gagnvart aukinni orkuöflun. Nú hafa sum sveitarfélög verið svolítið hávær hvað varðar ávinninginn sem þau hljóta af orkuframleiðslu í nærsamfélagi sínu og að þau verði fyrir skerðingum þegar kemur að Jöfnunarsjóði sveitarfélaga. Það er auðvitað eitthvað sem þarf að líta til.

Það er nýbreytt.Ég er líka að fara í andsvar við hv. þm. Vilhjálm Árnason sem síðast þegar ég vissi var formaður umhverfis- og samgöngunefndar. Er það ekki alveg rétt hjá mér? Nýbreytt? Jæja, ókei, þá vænti ég þess að hann sé í atvinnuveganefnd sem kemur auðvitað líka að orkumálum. Vatnsafl er heldur ekki ótakmörkuð auðlind og þá er verið að líta aðeins meira til vindorkunnar. Sveitarfélögin eru nú þegar búin að vera að nýta heimildina sína til að fresta gildistöku skipulags og þar með verða tafir á aukinni orkuuppbyggingu. Því spyr ég hv. þingmann: Er hann ekki kannski smá kominn á þann stað að líta þurfi til annarra þátta orkuskiptanna en bara aukinnar orkuöflunar; samþykkja fleiri virkjanir og fara t.d. að líta til flöskuhálsanna sem eru til staðar í leyfisveitingaferlinu, forgangsröðunar raforku og aukinnar þátttöku íbúa þegar kemur að samþykki virkjana?


Ræðumaður: Björn Leví Gunnarsson

Hv. þingmaður lýsir hérna fortíðarsamfélaginu. Það er alveg rétt að það var stóriðjan sem í rauninni kom öllu þessu af stað en það er ekkert endilega staðan í dag eða í framtíðinni. Þess vegna nefndi ég hversu hátt hlutfall stóriðjan er að nota af orkunni hérna á Íslandi, miklu hærra hlutfall heldur en í öðrum löndum sem við viljum á einhvern hátt bera okkur saman við. Við höfum í rauninni farið fram úr okkur hvað stóriðjustefnuna varðar. Vissulega þurfti að koma virkjanaframkvæmdum og dreifingu raforku á legg og þar voru engir aðrir í boði þegar byrjað var en staðan er allt önnur í dag. Til náinnar framtíðar ættum við, af því að gæði náttúrunnar eru takmörkuð, það er ekki óteljandi orka í fallvötnum og þess háttar, að fara að huga að ýmsu öðru, mögulega kannski frekar sjávarfallavirkjunum og þess háttar. Það er alveg hægt að fara í meiri orkuöflun, tvímælalaust, en hlutfallið sem við erum að glíma við með tilliti til stóriðjunnar og til loftslagsaðgerða og losunar er eitthvað sem við þurfum að taka dálítið alvarlega. Við náum því ekki á nægilega skömmum tíma nema með því að taka stóriðjuna dálítið til baka niður í eðlilegt hlutfall í hagkerfi Íslands. Við búum einmitt við þessa fákeppni hér á Íslandi. Það eru fáir stórir aðilar sem hafa svo rosalega mikil áhrif á það hvernig efnahagur Íslands sveiflast, einmitt af því að þeir eru svo stórir.

Við erum með dreifinguna sem okkur vantar. Til að efla byggðirnar, því að þetta er nú einu sinni tillaga til þingsályktunar um það, þá ættum við einmitt að minnka áhættu okkar sem felst í þessu rosalega háa hlutfalli sem stóriðjan fær og dreifa þessu betur til þeirrar framleiðslu sem við þurfum úti um allt land.


Ræðumaður: Björn Leví Gunnarsson

Forseti. Það eru fullt af fallegum orðum í þessari þingsályktunartillögu og ég get svo sem ekki verið ósammála neinu af þeim. En það er eitt að setja orð á borð og annað að framfylgja þeim, í ýmsu sem kemur fram hérna. Hv. þingmaður talaði aðeins um orkuframleiðsluna og tækifærin okkar þar og hvernig við þyrftum að virkja meira og ná meiri orkuframleiðslu til að standa undir orkuskiptunum og þess háttar. Staðan er sú að 1985 vorum við í fjórða sæti í heiminum yfir orkuframleiðslu á mann. Noregur var þá í fyrsta sæti. 2022 erum við í fyrsta sæti og ekki bara í fyrsta sæti heldur í  langfyrsta sæti, langlangfyrsta sæti. Við erum með rétt tæplega tvöfalt meiri orkuframleiðslu á mann heldur en Noregur sem er í öðru sæti. Á sama tíma erum við með miklu hærra hlutfall af þeirri orku sem framleidd er hérna á Íslandi sem fer til stóriðju. Stóriðjan í heild sinni er þegar allt kemur til alls ekki rosalega góð notkun upp á framleiðni að gera, bara til verðmætasköpunar. Eins og hv. þingmaður veit og flokkur hans veit er ávöxtun í minni og meðalstórum framleiðslufyrirtækjum miklu ábatasamari. Hvernig væri að viðurkenna það aðeins að við erum bara búin að virkja alveg rosalega mikið en skiptingin á því hvernig við notum orkuna er röng og við þurfum að laga þá skiptingu? Við þurfum að minnka hlutdeild stóriðjunnar í íslensku hagkerfi og auka hlutdeild þeirra sem eru smærri og miðstórir. Orkuskiptin kom t.d. þar inn í  líka. Það myndi bæta hagkerfið hérna gríðarlega mikið að endurskipuleggja hvernig við notum orkuna á Íslandi.




Ræðumaður: Björn Leví Gunnarsson

Forseti. Það er alveg áhugavert að ráðherra skilji þetta ekki. Ég hef spurt hann um þetta áður í tengslum við fjármálaáætlun, en í Reykjavík býr einn þriðji af íbúum landsins og 2.000 af 3.500 er meira en einn þriðji svo því sé haldið til haga. Ég nefndi hérna höfuðborgarsvæðið í heild sinni, ekki bara Reykjavík. En jú, vissulega líka Reykjavík með tilliti til þess sem ráðherrann nefndi hérna varðandi þessar 2.000 íbúðir. Við sjáum því bara hvar fjöldinn er. Vissulega hafa aldrei búið fleiri á landsbyggðinni en það eru hlutföllin sem þarna skipta máli og stuðlarnir snúast um það.

Annað sem mig langar að spyrja hæstv. ráðherra að varðar þróun á þjónustu við fatlað fólk. Hérna er gert ráð fyrir því að sveitarfélög eigi að vera sjálfbær. Það er einmitt fjallað um skýrslu Haraldar Líndal Haraldssonar sem sýndi fram á að hallinn á þeirri þjónustu hefði verið í tæpum 9 milljörðum og ætla mætti að hallinn væri núna 12–13 milljarðar og jafnvel meiri en það á heildina litið. Alla vega kemur fram í greinargerðinni að hallinn nemi núna 12–13 milljörðum. Ef sveitarfélögin eiga að vera sjálfbær þá þarf þessi kostnaður óhjákvæmilega einhvern veginn að fara til sveitarfélaganna. Þetta er ekkert nýtt. Það þarf ekki þessa þingsályktunartillögu til að átta sig á því að þetta er staðan. Við vorum að glíma við þetta í síðustu fjármálaáætlun og fjárlögum o.s.frv. en þá var samt ekki brugðist við og það er ekki brugðist við þessum vanda í núverandi fjármálaáætlun sem er stefna stjórnvalda til næstu fimm ára. Núverandi og núgildandi fjármálaáætlun gerir ekki ráð fyrir þessu einhverra hluta vegna en einhvern veginn á tillaga til þingsályktunar með engu kostnaðarmati eða neinu svoleiðis að leysa þetta vandamál. Ég skil ekki alveg hvernig röð aðgerða er hérna. Þegar ríkisstjórnin getur ekki lagt þetta fram í fjármálaáætlun, af hverju á þetta að muna einhverju?


Ræðumaður: Björn Leví Gunnarsson

Forseti. Smá um húsnæðismál og þá lýðfræðilegu veikleika sem fjallað er um í markmiðunum, þar sem markmiðið er að hinn svokallaði stuðull lækki ekki eða hækki ekki miðað við hvaða lýðfræðilegu veikleika er verið að tala um. Þar er m.a. verið að tala um hlutfallslegan fjölda íbúa á hverju landsvæði. Það er í rauninni búist við því að hann breytist ekki eða alla vega lækki ekki með tilliti til landsbyggðarinnar þannig að þar fækki á kostnað höfuðborgarsvæðisins. En það sem við erum að sjá eru gríðarlega miklar auknar kröfur, sérstaklega á t.d. Reykjavíkurborg, að byggja og byggja. Það þýðir að sjálfsögðu að þá flytja allir í húsin sem eru byggð í Reykjavík eða á höfuðborgarsvæðinu. Það þýðir að minna verður um húsnæði úti á landi sem fólk getur flutt í og þá breytist óhjákvæmilega þessi stuðull. Einhverra hluta vegna er það stefna stjórnvalda að viðhalda sama hlutfalli íbúa á höfuðborgarsvæðinu og landsbyggðinni, en það nær ekki til þess hvar húsnæðið er byggt. Það er sem sagt ekki nægilega mikið byggt á landsbyggðinni með tilliti til höfuðborgarsvæðisins sem mun óhjákvæmilega breyta þessum hlutföllum og þar af leiðandi munu markmiðin ekki nást.

Ég spyr því hæstv. innviðaráðherra: Hvenær förum við að sjá almennilega húsnæðisstefnu sem tekur tillit til ekki bara þeirrar fólksfjölgunar sem er hérna á höfuðborgarsvæðinu heldur líka á landsbyggðinni og á Íslandi?


Ræðumaður: Þórhildur Sunna Ævarsdóttir

Virðulegur forseti. Það er auðvitað eðli málsins samkvæmt nákvæmlega það sem gerist ef Samkeppniseftirlitið er sameinað við aðra stofnun, það er lagt niður í núverandi mynd. Hæstv. ráðherra fullvissar þá sem hér stendur um að það verði staðið vel að samkeppniseftirliti hér eftir sem hingað til en ég hlýt að spyrja hvernig á því standi að ekkert hafi verið gert til að styrkja Samkeppniseftirlitið í öll þessi ár sem það hefur verið til. Eins og staðan er núna hafa stöðugildi í þessari stofnun í raun ekkert breyst frá því að hún hóf störf fyrir næstum því 20 árum síðan en í millitíðinni hefur umfang þess sem Samkeppniseftirlitið á að hafa eftirlit með margfaldast.

Ég vil því spyrja hæstv. ráðherra: Hvernig stendur á því að ekki hefur verið aukið við stöðugildi Samkeppniseftirlitsins í allan þennan tíma þrátt fyrir gríðarlegan vöxt í viðskiptalífinu og þörf fyrir að fylgjast vel með? Sömuleiðis hvort ekki komi til greina að rukka fyrirtækin sem sæta þurfa eftirliti fyrir eftirlitið til að styrkja megi þessa stofnun.


Ræðumaður: Þórhildur Sunna Ævarsdóttir

Virðulegur forseti. Nýlega kom fram í máli Páls Gunnars Pálssonar, forstjóra Samkeppniseftirlitsins, að stofnunin gæti vegna skorts á mannafla einungis varið um 10% af tíma sínum í að rannsaka misnotkun fyrirtækja á markaðsráðandi stöðu á Íslandi. Páll Gunnar benti réttilega á að þessi staða væri óásættanleg í því fákeppnisumhverfi sem við búum við á Íslandi og að réttara væri að stofnunin hefði bolmagn til að eyða hið minnsta 40% af tíma sínum í slíkar rannsóknir.

Mikilvægi þess að Samkeppniseftirlitið geti sinnt frumkvæðisathugunum af þessu tagi kristallast í nýlegri ákvörðun stofnunarinnar um að Samskip hafi brotið með alvarlegum hætti gegn samkeppnislögum og ákvæðum EES-samningsins með ólögmætu samráði við Eimskip. Samkeppniseftirlitið ákvað við rannsókn málsins að leggja 4,2 milljarða kr. stjórnvaldssekt á Samskip vegna þessara brota og annarra. Áður hafði Eimskip viðurkennt brot í sama máli og greitt stjórnvaldssekt að fjárhæð 1,5 milljarðar kr. Þetta er stærsta samkeppnismál sögunnar hvað umfang og áhrif málsins varðar. Umfang skaðans vegna þessa samráðs á reyndar enn eftir að koma fyllilega í ljós. Þó er ljóst að það hafði áhrif á allt efnahagskerfi landsins, allt frá vöruverði á nauðsynjavörum til hækkandi afborgana fólks á húsnæðislánum.

Forseti. Í stjórnarsáttmála ríkisstjórnarinnar má finna fyrirætlanir um að sameina samkeppniseftirlitið og Neytendastofu með möguleika á að sameina jafnvel fleiri stofnanir undir sama hatt. Ég er stórlega efins um að slík sameining verði til þess að efla Samkeppniseftirlitið enda hafa þau sem finna Samkeppniseftirlitinu flest til foráttu verið helstu talsmenn þess að leggja stofnunina niður í núverandi mynd. Ég vil því spyrja hæstv. ráðherra hvort ekki væri réttara að styrkja Samkeppniseftirlitið verulega í sinni núverandi mynd í stað þess að leggja það niður.


Ræðumaður: Andrés Ingi Jónsson

Frú forseti. Ég vil í lok þessarar umræðu, sem hefur staðið í þrjár klukkustundir, kannski aðeins gefa okkur tíma til að velta því fyrir okkur hvort þetta sé ekki sennilega í fyrsta sinn sem bann við hvalveiðum er rætt á þennan hátt í þessum sal. Þau þingmál sem hafa verið borin fram á síðustu árum og áratugum hafa snúið að því að meta efnahagsleg áhrif, þetta hafa verið þingsályktunartillögur um að spá og spekúlera. Þetta er í fyrsta sinn sem þingið stendur frammi fyrir umræðunni um það hvort okkur langi að veiða eða vernda.

Ég verð að segja að mér hefur þótt umræðan góð. Við erum ekki öll sömu skoðunar, þó það nú væri, en hér hafa komið fulltrúar flestra flokka og lýst sínum sjónarmiðum og bara þótt fyrr hefði verið. Við hefðum kannski þurft að eiga þetta samtal í þessum sal fyrir fimm árum eða tíu árum, jafnvel fyrr. Við hefðum kannski þurft að eiga þetta samtal fyrir, nú þarf ég að reikna, 18 árum, rétt áður en hvalveiðar voru settar af stað aftur með reglugerð, vegna þess að hættan sem við búum við þegar við erum með úreltan lagabókstaf, eins og lög um hvalveiðar frá 1949, er að það er alltaf undir geðþótta ráðherra hvers tíma komið hvað er gert. Ég er nefnilega alveg sammála þeim sem segja að stóra ákvörðunin um framtíð hvalveiða eigi að vera tekin hér í þessum sal. Þess vegna þurfum við að ákveða fyrir okkar parta hvort ráðherra hafi þetta vald í höndunum eða ekki. Ég vil, eins og frumvarpið ber með sér, að þetta vald verði tekið af ráðherra og hvalir verði færðir undir vernd villidýralaga.

Varðandi framhald málsins þá langar mig rétt að nefna, vegna þess að það er kominn upp ágreiningur milli mín sem fyrsta flutningsmanns og forseta varðandi það til hvaða nefndar þetta frumvarp á að ganga, að mín tillaga var að málið myndi ganga til umhverfis- og samgöngunefndar. Fyrir því hafði ég helst tvenn rök, annars vegar það að frumvarpið snýst í grunninn um að færa hvali undir villidýralög, sem heyra skýrt undir þá nefnd. Þar að auki er samkvæmt þingmálaskrá von á heildarendurskoðun þeirra laga frá umhverfis-, orku- og loftslagsráðherra þannig að það færi vel á því að hafa þessi mál til umfjöllunar í sömu nefnd sem snerta sama lagabókstaf. Þar að auki fann ég aðeins eitt fordæmi í nýlegri þingsögu fyrir sambærilegu máli sem er þingsályktunartillaga í 83. máli á 141. þingi, tillaga til þingsályktunar um gagngera endurskoðun á skipulagi og forsendum hvalveiða, þar sem er tekið á alls konar þáttum, heildarhagsmunum, efnahagslegum hagsmunum, dýraverndarsjónarmiðum, alþjóðlegum skuldbindingum; púsl sem eiga hvert um sig undir hinar ýmsu nefndir þingsins en þarna ákvað þingið á 141. löggjafarþingi að vísa málinu til umhverfis- og samgöngunefndar.

Ég verð að viðurkenna að þvergirðingsháttur forseta, ekki þess sem situr á forsetastóli núna heldur Birgis Ármannssonar, forseta Alþingis, varðandi þetta kom mér dálítið á óvart. Ég á því ekki að venjast að forsetar séu í miklu reiptogi um það hvert mál ganga ef færð eru góð rök fyrir því að þau eigi heima í einhverri nefnd en þar við situr. Því verður atkvæðagreiðsla um nefndarvísunina væntanlega á þingfundi von bráðar. Hvernig sem það fer þá bara treysti ég því, miðað við umræðurnar þar sem við höfum heyrt sjónarmið fólks úr báðum þeim nefndum sem gætu orðið fyrir valinu, að þingleg meðferð þessa máls verði með ágætum. Ég ber ekki þá von í brjósti, eins og hv. þm. Bergþór Ólason, að þetta mál muni daga uppi í nefnd heldur einmitt að það geti komið hingað til 2. umræðu og enn dýpri og betri sem fyrst.


Ræðumaður: Arndís Anna Kristínardóttir Gunnarsdóttir

Frú forseti. Ég ætla að reyna að hafa þetta ekki of langt í þetta skiptið. Mig langar aðeins að víkja aftur að því sem ég fagna mjög í umræðunni hér, sem er nýfundinn áhugi hv. þingmanna Sjálfstæðisflokksins á stjórnarskránni og mannréttindum. Í ljósi þess hversu oft þeir benda á hana, og þar allra síst 75. gr. stjórnarskrárinnar, í þessari umræðu langar mig bara svona persónulega til að hvetja hv. þingmenn Sjálfstæðisflokksins til að styðja mál okkar Pírata sem við höfum lagt fram um að sett verði á fót nefnd, svokölluð Lögrétta, sem þingmenn geti vísað frumvörpum til, til að fá yfirferð um það hvort lög standist stjórnarskrá áður en þau fari frá Alþingi, vegna þess að staðan í dag er sú að það mat fer ekki fram fyrr en eftir á, þ.e. þegar einhver einstaklingur telur brotið á sér og þá getur hann farið fyrir dómstóla.

Mér hefur verið tíðrætt um þetta vegna þess að það hefur ekki farið mikið fyrir þessum nýfundna áhuga hv. þm. Sjálfstæðisflokksins í öðrum málum sem við höfum rætt hér þegar kemur að vernd réttinda fólks á flótta, persónuvernd venjulegs fólks, almennra borgara og annað slíkt. Ég hvet hv. þingmenn Sjálfstæðisflokksins til að styðja mig í því máli þannig að við getum tryggt að öll löggjöf sem fer hér í gegn standist stjórnarskrá. Sjálf hef ég ekki miklar áhyggjur af akkúrat þessu frumvarpi þar sem við skerum okkur úr á heimsvísu með því að stunda hvalveiðar. Þær eru bannaðar víða um heim, víðast hvar. Ég hef ekki miklar áhyggjur af því að það teljist vera stjórnarskrárbrot eða brot á mannréttindum að setja þá takmörkun á atvinnufrelsið.

Þá langaði mig bara að lokum að benda hv. þingmönnum á mikilvægi þess að við samþykkjum þessi lög. Hæstv. matvælaráðherra hefur verið að stíga ákveðin skref í þá átt að, hvað á að segja, takmarka eða vonandi útrýma þessari fáránlegu starfsemi. En ég held að atvik síðustu vikna hafi alveg sýnt að hæstv. ráðherra, af hvaða ástæðum sem það er, ræður ekki við verkið, hvort sem það er af einhverjum lögfræðilegum ástæðum, pólitískum ástæðum eða öðrum. Fyrir liggur að ekki náðist samkomulag um þetta efni við myndun þessarar ríkisstjórnar þannig að ég get alveg séð hvaða pólitísku dilemmu hæstv. ráðherra er í varðandi það að banna þetta með öllu og alfarið. Hins vegar þykist ég vita að hv. þingmenn Vinstrihreyfingarinnar – græns framboðs séu sammála efni þessa frumvarps.

Við erum Alþingi Íslendinga hér. Þetta er Alþingi Íslendinga, ekki ríkisstjórn. Ég hvet hv. þingmenn til að taka afstöðu gagnvart þessu máli á grundvelli sannfæringar sinnar. Það er kominn tími á að Alþingi taki af skarið og afnemi þessa skömm lands og þjóðar sem hvalveiðar eru. Það er alveg ljóst að það borgar sig ekki hafa það í höndum ráðherra ríkisstjórnarinnar að leyfa og banna hvalveiðar til skiptis. Ég held að kominn sé tími, þótt fyrr hefði verið, til þess að þjóðkjörið Alþingi Íslendinga taki þessa ákvörðun í þágu íslensku þjóðarinnar.


Ræðumaður: Eva Sjöfn Helgadóttir

Forseti. Þegar ég var barn óttaðist ég fátt meira en sjóinn. Sjórinn er eitthvað svo djúpur og dularfullur. Ég fékk martraðir um sjóinn og þær furðuverur sem búa þar, þessa undraveröld sem er svo ótrúlega dulúðleg. Í þessum töfraheimi sjávar eru hvalirnir mikilvægur hluti en þekking á lífríki og vistkerfi sjávar var lengi vel takmörkuð og ég sem krakki vissi ekki alveg nákvæmlega hvað var ofan í þessu vatni, þessu djúpa vatni, þessu dimma vatni, en sem betur fer eru komnar fleiri upplýsingar og við vitum meira. Vegna þess að það var ekki mikið vitað var hægt að þagga niður í þeim sem vildu stöðva hvalveiðar því að þekkingin var sú að kannski hefðu stórhveli bara mjög neikvæð áhrif á fiskstofna í kringum landið. En nú vitum við að það er ekki svo og hvalir gegna mjög mikilvægu hlutverki í fæðukeðju hafsins og eru gríðarlega mikilvægur hluti af vistkerfi sjávar. Hvalir eru mikilvægir í vistkerfi sjávar þar sem þeir binda kolefni og framleiða súrefni.

Hvalveiðar eru í rauninni ekki íslenskur menningararfur. Í raun eru Íslendingar frumkvöðlar í friðun hvala á heimsvísu. Það tel ég vera mjög merkilega staðreynd. Íslendingar eru í dag væntanlega betur þekktir á heimsvísu sem þjóðin sem drepur hvali frekar en þjóðin sem verndar þá. Við viljum gera hvalveiðar óheimilar og heiðra þannig rætur þjóðarinnar. Við erum jú þjóð sem friðar hvali og það er sú arfleifð og það er það sem við viljum standa fyrir, alla vega flest okkar.

Hvalveiðar samræmast ekki lögum um velferð dýra. Lengi hefur verið vitað að dauðastríð hvala er of langt og því hafa komið hér mótmælendur alls staðar að úr heiminum til að mótmæla og gera enn. Fjórðungur hvala er skotinn oftar en einu sinni með sprengiskutli. Stundum hafa þetta verið allt að tvær klukkustundir sem hvalirnir heyja dauðastríð. Þessi veiðiaðferð var ekki samþykkt vegna þess að hún samræmist ekki lögum um velferð dýra. Það er mjög mikilvægt að átta sig á því að þessi tími sem er dauðastríð hvala er ótrúlega langur og það er ekki hægt að samþykkja það. Við getum ekki samþykkt að þetta sé að gerast hérna hjá Íslendingum, að við séum í þessari vegferð og við höldum áfram. Við getum ekki — og þess vegna erum við komin í dag til að berjast á móti þessu sem ætti að vera nóg, bara það að við vitum að þetta gæti tekið allt að tvær klukkustundir, bara það ætti að vera nóg. Það er ekki nóg en vonandi verður það nóg.

Þó að talsmenn hvalveiða séu sannfærðir um að samfélagið sé með þeim í liði þá sýna skoðanakannanir að meiri hluti almennings er á móti hvalveiðum. Í nýlegri könnun kom í ljós að stuðningur landsmanna við hvalveiðar er af mjög skornum skammti. Um 51% fólks er mótfallið hvalveiðum en þá eru 29% hlynnt þeim. Efnahagur og viðskiptasambönd eru einnig í húfi. Það er ekki mjög efnahagslega mikilvægt fyrir Íslendinga að veiða hval heldur þvert á móti ógn við efnahag og viðskiptasambönd okkar. Auðvitað geri ég mér grein fyrir því að það er fólk sem hefur atvinnu og í sig og á af þessum atvinnugeira en þar sem við getum ekki tryggt velferð dýra þá hlýtur það að vera það sem við erum með í forgrunni þegar við hugsum um dýraveiðar. Veiðarnar hafa áhrif á ferðaþjónustu í landinu og geta fælt þúsundir ferðamanna frá, þúsundir ferðamanna sem heimsækja þá ekki landið okkar.

Það eru kannski leiðinleg rök en það er bara sannleikurinn að það eru leikarar og umsvifamiklir kvikmyndaframleiðendur sem hafa hótað að sniðganga Ísland og það getur haft áhrif á kvikmyndaverkefni til landsins. Það er bara staðreynd. Við vitum ekki hvaða afleiðingar það hefur en hér er alls konar iðnaður og atvinnugreinar þannig að við þurfum að horfa á alla aðila málsins þó að okkur eigi að vera sama um Hollywood. Hvalaskoðunarfyrirtæki skila nefnilega enn meiri verðmætum í þjóðarbúið en hvalveiðarnar sjálfar.

Ísland á að vera leiðandi fyrirmynd þegar kemur að verndun hafsvæða og dýrategunda í hafinu. Íslendingar ættu að vita allra þjóða best hve mikilvægt vistkerfi sjávar er, bæði fyrir umhverfið og íslenskt efnahagslíf.

Forseti. Ætli við séum ekki sammála um það í þessum sal að við viljum vera leiðandi á þessu sviði, verandi eyja, þar sem sjórinn skiptir okkur mjög miklu máli? Hvers vegna þurfum við að veiða hvali, forseti? Eða þurfum við að veiða hvali? Nei, við þurfum það ekki. Það er ekki nauðsynlegt eða þarft fyrir íslenskan efnahag. Landsmenn eru flestir á móti hvalveiðum. Alþingi þarf nú að stíga inn og skera úr um hvort það eigi að halda hvalveiðum áfram á Íslandi eða þá fella hvali undir villidýralögin.

Forseti. Ég vil enda þessa ræðu á því að vitna í frumvarpið sem hér um ræðir:

„Í þágu náttúru, dýravelferðar, loftslags og hafs er nauðsynlegt að taka skrefið, stöðva hvalveiðar og vernda þessi mikilvægu og stórkostlegu dýr.“

Ég styð það að hvalveiðar verði bannaðar og að hvalir verði færðir undir lög um villidýr.


Ræðumaður: Arndís Anna Kristínardóttir Gunnarsdóttir

Forseti. Spurningin sem hefur hvílt á mér um árabil og hefur ekki enn verið svarað í þessari umræðu allri með fullnægjandi hætti er: Hvers vegna stundum við hvalveiðar? Opinberu rökin eru: Því við megum það, það eru engir útlendingar að fara að segja okkur hvað við megum og hvað ekki. Það eru ekkert sérstaklega góð rök að mínu mati. Við þurfum ekkert endilega að gera allt þó að við höfum sjálfsákvörðunarréttinn um það. Sannarlega höfum við hann þarna.

Raunverulega ástæðan fyrir því að við veiðum hval — og þegar ég segi við þá meina ég bara að það sé heimilt hérna, því auðvitað ætla ég ekki að taka á mig ábyrgð á þeim hryllingi sem hvalveiðar eru — er sú að það er einn maður úti í bæ sem hefur það að áhugamáli, svo miklu áhugamáli og einlægu að þrátt fyrir litla eftirspurn og tap af rekstrinum heldur hann þeim áfram. Raunar leitar hann allra leiða og leggur hart að sér að ná upp eftirspurninni, finna eftirspurn, búa til eftirspurn eftir því sem hann langar svo mikið til að bjóða. Það er snúið og í raun enginn áfangastaður í boði nema annað eyland hinum megin á hnettinum vegna alþjóðlegra takmarkana á viðskipti með hvalafurðir. Framboðið kemur fyrst, því hann langar svo mikið að veiða hval. Eftirspurnin er aukaatriði. Við hljótum að geta búið hana til, hugsar hann, svo ég geti nú haldið áfram að veiða. Flest myndu bara finna sér eitthvað annað að gera.

Mér þykir áhugavert að sjá, og gaman að mörgu leyti, nýtilkominn og mjög einlægan áhuga hv. þingmanna Sjálfstæðisflokksins á stjórnarskránni og mannréttindum. Það væri gaman að finna meira fyrir þeim áhuga í öðrum málum þar sem hann er afar takmarkaður. Í 75. gr. stjórnarskrár lýðveldisins Íslands, nr. 33/1944, segir, með leyfi forseta:

„Öllum er frjálst að stunda þá atvinnu sem þeir kjósa. Þessu frelsi má þó setja skorður með lögum, enda krefjist almannahagsmunir þess.“

Einkahagsmunir, áhugamál einstakra manna, víkja þannig fyrir almannahagsmunum, enda er það gert víða um heim, reyndar víðast hvar. Mig langar því að velta því aðeins upp hvort hv. þm. Teitur Björn Einarsson telji flest ríki heims, öll nema tvö eða þrjú, vera að brjóta mannréttindi, vegna þess að atvinnufrelsi er ekki einhver sérstök einkaréttindi Íslendinga. Þau eru vandlega skjalfest mannréttindi fólks víða um heim. En rökin fyrir hvalveiðum eru bara þessi. Þennan eina mann langar að veiða hvað sem það kostar og hann á bara að fá að gera það af því bara — frelsið. Gegn öllum þeim rökum sem mæla gegn hvalveiðum hlýtur það að teljast frekar lélegt.

Hvalir eru villt dýr og með frumvarpinu sem við erum að ræða hér er lagt til að gera hvalveiðar óheimilar með því að fella brott sérlög um hvalveiðar og færa hvali undir lög um vernd, friðun og veiðar á villtum fuglum og villtum spendýrum, því hvers vegna í ósköpunum ætti að gilda sérstök löggjöf um hvali? Skv. 2. mgr. 2. gr. laga um vernd, friðun og veiðar á villtum fuglum og villtum spendýrum gilda þau hvorki um hvali né seli. Mig langar kannski að rifja upp hér þann misskilning sem hefur komið fram ítrekað í máli þeirra sem styðja hvalveiðar að hvalir eru ekki fiskar, hvalir eru spendýr. Hákarlar eru hins vegar fiskar, mér finnst þetta áhugavert. Undantekningin í lögum um vernd, friðun og veiðar á villtum fuglum og villtum spendýrum sem undanþiggur hvali og seli var ekki upphaflega í frumvarpinu til laganna eins og það var lagt fyrir þingið heldur var því bætt við í meðförum þingsins. Um breytinguna er ekki farið mörgum orðum en þó segir, með leyfi forseta:

„Um hvali gilda sérstök lög, lög um hvalveiðar, nr. 26/1949, sem fjalla bæði um veiðar, vernd og friðun tiltekinna hvalategunda. Þá gilda einnig um hvali ákvæði í Rekabálki Jónsbókar,“ — rekabálki, vegna þess að hvalir voru nýttir hér á öldum áður fyrst og fremst þegar þá rak á land, þá þurftu að vera til reglur um hver ætti hvað — „Alþingisdómur um rekamark frá um 1300, Konungsbréf frá 23. júní 1779 og opið bréf frá 4. maí 1778.“

Þetta er það eina sem stendur um þessa breytingu, að það eigi að undanþiggja hvali í lögum um vernd og friðun villtra dýra, villtra fugla og spendýra, en svo vill til að vernd og friðun hvala á sér langa sögu á Íslandi. Með lögum um friðun hvala frá 1886 voru leiddar í lög mjög miklar takmarkanir á hvalveiðum. Þá var friðun hvala aukin enn frekar 1903 og aftur 1913. Það er því, eins og hefur komið fram hér í ræðum annarra hv. þingmanna, nær að segja að verndun hvala sé menningararfur okkar Íslendinga en ekki slátrun þeirra.

En ókei, förum betur yfir rökin gegn hvalveiðum þar sem við erum búin að fara yfir rökin fyrir þeim, vegna þess að þau eru einfaldlega þau að einn mann langar til að veiða hval. Hvalveiðar eru andstæðar lögum um velferð dýra. Við erum með lög um velferð dýra sem gilda hér á landi. Þau gilda líka um hvali, þannig að svo má segja að þetta sé ólögleg starfsemi nú þegar, enda er hún vandkvæðum bundin eins og við höfum séð á síðustu vikum. Meiri hluti almennings er á móti hvalveiðum og sívaxandi hluti almennings er á móti hvalveiðum og það ekki bara af því að Hollywood er brjálað, fólk er bara að læra meira og meira um hvalveiðar.

Þegar ég var yngri skildi ég aldrei af hverju það mátti ekki veiða hval af því að ég var búin að lesa einhverjar heimildir um að þeir væru ekki lengur í svona mikilli útrýmingarhættu. Ég hélt alltaf að þetta snerist um útrýmingarhættuna, enda hefur það gert það á tíðum, svo ég bara gúglaði. Ég fór að kynna mér þetta. Ég hafði þá ekki hugmynd um það hversu ómannúðlegar, hversu hræðilegar, þessar veiðar eru fyrir dýrið, sem er spendýr, sem eru ótrúlega lík okkur á margan hátt, forvitin, greind, þetta eru skemmtileg dýr og falleg og finna mikið til. Það er nefnilega ekki hægt að tryggja að hvalur deyi skjótum dauðdaga vegna þess að hvalir eru svo stórir, þeir eru ofan í sjónum og þeir eru á hreyfingu.

Maður hefði haldið að þetta væri eitthvað sem við ættum að sætta okkur við. Þá er það bara þannig, við getum ekki gert það þannig, við getum ekki gert þetta mannúðlega og þá skulum við ekki vera að gera það. Maður hefði haldið að þetta myndi duga til, eins og hefur nú orðið til þess að við höfum hætt hinni ýmsu dýraslátrun í gegnum tíðina og það er jafnvel ýmiss konar ómannúðleg dýraslátrun sem við höfum bannað og bönnum vegna þess að við bara sjáum að það er engin ástæða til að vera að láta þessi dýr þjást. Þegar ég var búin að kynna mér þetta í þaula þá skildi ég þetta alveg og þá sá ég að það er engin ástæða til að halda þessu hræðilega dauðastríði þessara stórkostlegu skepna áfram.

Hvalveiðar eru ekki íslenskur menningararfur, eins og ég minntist á hérna áðan og fer aftur betur yfir á eftir. Efnahagur og viðskiptasambönd eru sannarlega í húfi. Það hlýtur að skipta máli og ég hefði haldið að það ætti að skipta hv. þingmenn Sjálfstæðisflokksins máli en það virðist skipta þá meira máli að einn maður fái að sinna áhugamáli sínu og margan grunar að það skipti mögulega máli hvaða maður það er, að það myndi ekkert endilega gilda um hvern sem er á þessu landi.

Hvalir eru mikilvægir í vistkerfi sjávar, þeir binda kolefni og framleiða súrefni. Það er skoðun flutningsmanna þessa frumvarps að Ísland eigi að vera leiðandi fyrirmynd þegar kemur að verndun hafsvæða og dýrategunda í hafinu en ekki síðust í partíið að fara að gera hlutina almennilega. Við erum stórþjóð. Kennari minn í Evrópurétti í alþjóðlegu samhengi í Belgíu fyrir örfáum árum síðan talaði um það að hann var mjög uppnuminn þegar hann frétti að ég væri frá Íslandi af því hann er mjög upptekinn af alþjóðlegum hafrétti og hann sagði: Þið eruð pínupínulítil þjóð, þið haldið að þið séuð rosalega lítil og áhrifalaus. Þið áttið ykkur ekki á því að þið eruð stórþjóð þegar kemur að hafinu, fiskveiðum og öðru. Ég held að við áttum okkur reyndar oft á því en þetta kom mér samt á óvart og það kom mér á óvart hvað það eru mikil áhrif sem við höfum í okkar smæð. Hvers vegna er það?  Það er vegna þess að við höfum alla okkar sögu og þekkingu á hafinu og nýtingu þess. Að mörgu leyti erum við leiðandi þegar kemur að því en þarna erum við bara einhver eftirbátur og það þykir mér miður. Við eigum að vera leiðandi fyrirmynd. Það erum við ekki með því að halda hvalveiðum áfram til að þóknast einum manni.

Það hefur lengi verið bent á það að hvalir séu svo þróaðar lífverur að það sé óásættanlegt hversu ómannúðlegar aðferðir eru viðhafðar við veiðar á þeim. Það hefur verið bent á þetta mjög lengi, mun lengur en síðan einhver skýrsla á vegum hæstv. matvælaráðherra kom út. Í kjölfar þess að dýraverndunarsamtök birtu oft myndir og myndskeið sem sýna fram á þetta á vertíðinni 2022, sýna fram á að okkur hefur ekkert farið fram, við búum ekki yfir þeirri tækni sem þarf til að geta veitt þessi dýr með mannúðlegum hætti, í kjölfarið á þessari sönnun þá setti hæstv. matvælaráðherra reglugerð um nánara eftirlit. Þessu eftirliti hafa verið gerð skil og sýnir það skýrt fram á að þetta er ekki hægt. Samkvæmt skýrslunni standast veiðiaðferðir Hvals hf. engan veginn kröfur laga um dýravelferð og eru frávikin svo tíð að frekar er um að ræða reglu en undantekningu.

Þegar þessi skýrsla kom út þá kom mér að einhverju leyti á óvart hvað hún olli miklu fjaðrafoki vegna þess að ég taldi þetta vera vitað og sjálf sá ég alveg sem löglærð manneskja vandann sem hæstv. ráðherra stóð frammi fyrir vegna þess að við vissum þetta. Við vissum alveg að þessar veiðar standast ekki lög, en þeim var haldið áfram, gefið var út leyfi þrátt fyrir þá vitneskju. Þá lentum við í alls konar lögfræðilegum dilemmum sem ég get alveg skilið að hafi verið áskorun fyrir hæstv. ráðherra. En það breytir því ekki að þarna eru komin ný, skýr og vel unnin gögn um það að veiðiaðferðir sem beitt er við veiðar á stórhvelum samræmast ekki ákvæðum um velferð dýra. Þetta er komið svart á hvítu. Þetta ætti að duga að mínu mati.

En eins og ég nefndi hérna áðan er meiri hluti almennings á móti hvalveiðum og andstaðan fer vaxandi og ég held að það sé engin tilviljun. Ég held að það sé að mörgu leyti vegna þess að fleiri eru farnir að gúgla, rétt eins og ég gerði. Ég er ekkert viss um að ég hefði svarað að ég væri algerlega á móti hvalveiðum fyrir 15 árum síðan áður en ég fór í þessa rannsóknarvinnu mína, af því að ég hélt að það snerist bara um að þeir væru að verða útdauðir en svo væri það ekki rétt og ég var svona ringluð með þetta. Ég held að fólk sé bara að átta sig á því hvað hvalveiðar eru, um hvað þær snúast og hvað er að gerast þarna og hvers konar skepnur hvalir eru. Ég held að þetta sé ástæðan. Ég held að það sé ekki bara Hollywood eins og ég sagði hérna áðan. Það er vegna þess að Íslendingum svíður það að við séum að gera þetta. Við viljum ekki vera að veiða hval vegna þess að við sjáum enga ástæðu til þess að kvelja greindar og stórkostlegar skepnur með þessum hætti.

Ég ætla ekki að hafa þetta mikið lengra hjá mér að sinni en ég vil bara að lokum nefna að ég sakna þess dálítið að sjá ekki fleiri hv. þingmenn Vinstrihreyfingarinnar – græns framboðs í þessari umræðu. Það hefði verið gott og gagnlegt að hafa þau hér með.


Ræðumaður: Andrés Ingi Jónsson

Frú forseti. Tvennt langar mig að nefna til viðbótar. Hv. þingmaður fór yfir það sem mætti kalla atvinnufrelsisrök, að það þurfi að standa vörð um rétt þeirra sem vilja stunda hvalveiðar. Við þekkjum samt mýmörg dæmi þess að atvinnufrelsi er ekki óskorað og ekki ótakmarkað. Bændur eru vörslusviptir búfé ef þeir sinna því illa. Sláturhúsinu er lokað ef þar er gert að skepnum á opnu plani þar sem fuglar geta skitið yfir kjötið, eins og reyndin er uppi í Hvalfirði. Það er kannski erfitt að setja eitthvert samasemmerki á milli bónda sem gerir hluti svipað og hvalveiðimaður gerir þá, en ef bóndi væri að fara jafn illa með skepnu og hvalveiðimaður og væri að gera jafn illa að afurðunum og hvalstöðin þá væri viðkomandi ekki bóndi mikið lengur. Atvinnufrelsið skiptir þar engu máli.

Af því að hv. þingmaður klóraði sér í kollinum yfir því sem kallað er vistkerfaþjónusta hvala þá er náttúrulega samspil hvals og náttúru ofboðslega flókið og margslungið og örugglega miklu flóknara en við getum nokkurn tímann gert okkur í hugarlund bara út frá skepnum á einum bæ. Hvalurinn er hvort tveggja í senn dýrið og bóndinn, ber áburð á túnin og hvetur þannig til frumframleiðslu hjá þörungum í efstu lögum sjávar, fer síðan niður og étur eitthvað og er bara að færa áburðinn á milli. Um þetta eru náttúrlega til skýrslur sem hægt væri að gauka að hv. þingmanni ef hann hefði áhuga á.


Ræðumaður: Andrés Ingi Jónsson

Frú forseti. Ég má til með að segja að mér finnst alltaf sérstaklega gaman þegar hv. þm. Þórarinn Ingi Pétursson kemur í pontu og dustar rykið af búfræðingnum í sér, talar hér um einmaga skepnur og fjölmaga og það er unun á að hlýða. Síðan kann ég líka að meta það að ákveðið næmi fylgir því að vera bóndi, ákveðin tilfinning fyrir því hvernig við umgöngumst dýr. Það skein svo í gegn í ræðu hv. þingmanns og ég heyri ekki betur en að við séum sammála um að dauðastríð hvala eigi að vera eins stutt og hægt er, eins og dauðastríð allra dýra sem er ákveðið að drepa. Þetta hélt ég nefnilega að við gætum öll verið sammála um. Vandinn er að ég sé ekki þær aðferðir fyrir framan okkur, þær hugmyndir neins staðar á blaði sem geta stytt dauðastríð stórhvela niður í eitthvað sem okkur líður vel með. Sjö mínútur að endurhlaða, sagði hv. þingmaður. Ef það næðist niður í þrjár mínútur, væri það í lagi? Ef hægt væri að vera með annan skutul við hliðina? Ég veit það ekki. Getum við farið í svona tilraunastarfsemi eða þarf kannski á einhverjum tímapunkti að draga strik í sandinn og segja: Nú þurfa dýrin bara að njóta vafans? Þessi nýja tækni sem menn sjá í hillingum er ekkert endilega að fara að skila neinu betra. Hvor á að njóta vafans, veiðimaðurinn eða dýrið? Ég hallast að því að það sé dýrið.


Ræðumaður: Andrés Ingi Jónsson

Frú forseti. Við hv. þm. Jón Gunnarsson verðum kannski seint sammála í þessu máli frekar en flestum öðrum. En látum það ekkert spæla okkur. Mig langar bara rétt að nefna tvö nánast tæknileg atriði. Í fyrsta lagi það sem hv. þingmaður talaði um í framsögu sinni og kallaði jafnvægi í lífríki sjávar og reif þá upp þessa gömlu delluumræðu, sem líffræðingar eru búnir að hrekja, um að það skipti einhverju máli að grisja úr hvalastofninum til að styrkja lífríki sjávar. Því er bara þveröfugt farið. Hvalir leggja miklu meira til lífríkisins og vistkerfa sjávar en þeir taka frá þeim. Þannig að besta leiðin til að styrkja vistkerfin er að leyfa hvölunum að vera sem flestir.

Síðan má ég til með, forseti, vegna þess að hv. þingmaður nefndi hér samanburðinn við hreindýr í svari sínu áðan. Hann er nefnilega dálítið góður, vegna þess að hreindýr falla undir svona sæmilega nútímaleg lög, villidýralögin, meðan hvalir falla undir þessi gjörsamlega dragúldnu lög frá 1949 sem gilda um hvalveiðar. Hreindýr eru meira að segja með dálítið langan kafla í villidýralögum þar sem er m.a. kveðið á um að til að mega skjóta hreindýr þurfi að standast alveg sérstakt námskeið og að þú megir ekki fara upp á fjöll nema í fylgd leiðsögumanns sem þarf að standast annað sérstakt námskeið. Það þarf að vera þannig að leiðsögumaðurinn liggur við hliðina á þér þegar þú hleypir af til að hann geti fellt dýrið samstundis ef þú nærð bara að særa það, vegna þess að dýravelferð snýst um það að takmarka dauðastríðið í þeim tilvikum þar sem er ákveðið að drepa dýr. Lögin utan um dráp á hreindýrum eru þannig sniðin, þannig úr garði gerð að dauði hvers dýrs á að taka sekúndur, sekúndubrot, ekki einhverjar klukkustundir eins og getur gerst í hvalveiðum.


Ræðumaður: Andrés Ingi Jónsson

Frú forseti. Ég vil þakka hv. þingmanni ræðuna og það er gaman að sjá gamla lobbíistann taka sig upp í honum. Mér leið á köflum eins og ég væri ekki að hlusta á Jón Gunnarsson þingmann heldur Jón Gunnarsson, stofnanda og formann sjávarnytjarfélagsins sem hann setti á laggirnar til að berjast fyrir hvalveiðum. Svona getur fólk haft marga hatta. Það voru nokkur atriði, ég ætla nú ekkert að elta alla þvæluna í ræðu hv. þingmanns, mig langar bara að nefna nokkur atriði. Hann byrjaði á að býsnast yfir því að þetta frumvarp væri ekki í samræmi við einhverjar reglur í Stjórnarráðinu um það hvernig ætti að semja frumvörp. Mig langar bara að minna hv. þingmann á að hann er hættur að vinna í Stjórnarráðinu. Hér erum við á Alþingi Íslendinga og reglur Stjórnarráðsins gilda ekki um það hvernig við semjum frumvörp. Hv. þingmanni finnst kannski leiðinlegt að vera ekki lengur ráðherra en það er bara staðreyndin. Þær reglur gilda ekki hér.

Síðan langar mig að nefna það sem hann fettir fingur út í í greinargerðinni varðandi lög um dýravelferð. Þess er sérstaklega gætt að segja hvergi að lögin hafi verið brotin. Það er náttúrlega staðhæfing sem væri erfiðara að styðja en þær staðhæfingar sem eru þarna, að veiðarnar séu andstæðar lögunum, að veiðarnar samræmist ekki ákvæðum laga um dýravelferð og að veiðarnar stríði gegn lögum um dýravelferð. Þetta hefði þingmaðurinn kannski fattað ef hann hefði lesið alla frétt MAST um skýrsluna sem kom út í maí þar sem fyrirsögnin er hérna í stóru letri þannig að það sést ágætlega: Veiðar á stórhvelum samræmast ekki markmiðum laga um dýravelferð.

Þetta er bara efnislega það sama og stendur í greinargerðinni þannig að ef einhver er að drukkna í einhverjum upplýsingaóreiðupolli held ég að það sé frekar hv. formaður áhugafélags um hvalveiðar.


Ræðumaður: Andrés Ingi Jónsson

Frú forseti. Ég ætla að detta hérna í klisjupottinn, alveg frá fyrstu sekúndu með spurningunni: Er nauðsynlegt að skjóta þá? Óttalega einföld spurning og svarið er jafn einfalt: Nei, það er það ekki. Kannski var það  einhvern tímann en það er það ekki. Það er nefnilega þannig að mannskepnan er komin í þvílíka yfirburðastöðu á jörðinni og býr yfir þvílíkum tortímingarmætti að hún getur skotið og drepið og gert hvað sem henni sýnist við hvaða dýr sem er en er ekki endilega búin að læra að stíga til baka og hemja sig þegar hún þarf þess ekki. Einhvern tímann fyrr á árum voru hvalveiðar nauðsynlegar til að draga fram lífið og fá lýsi á lampa og hvað það er. En svo bara óx mannfólkinu ásmegin og gekk svo nærri hvalastofninum að þeir urðu nánast útdauðir víða um höf. Nú er staðan sú að nánast öll lönd í heimi eru orðin sammála um að hvali beri að vernda, ekki veiða. Ísland er eitt af fáum ríkjum sem er ósammála því og á Íslandi er ekki einu sinni það mikil sannfæring hjá almenningi fyrir því að það sé nauðsynlegt að skjóta hvali. Það er gróft á litið eitt fyrirtæki sem telur það nauðsynlegt og það nýtur ekki yfirburðastuðnings almennings.

Þetta frumvarp sem við ræðum hér í dag tekur á þessari stöðu með því í fyrsta lagi að færa hvali undir lög um vernd, friðun og veiðar á villtum fuglum og villtum spendýrum, svokölluð villidýralög. Það hefur verið bent á það árum saman hversu fáránlegt það sé að allt dýraríkið á Íslandi, fyrir utan sjávarspendýr, heyri undir þau lög, vegna þess að lög um hvalveiðar eru frá árinu 1949 og uppfylla engar þær kröfur sem við gerum til lagasetningar í dag. Villidýralögin hins vegar, þótt gömul séu orðin, eru hins vegar með einhverjum meginreglum umhverfisréttarins innbyggðum og verða það enn frekar ef hæstv. umhverfis-, orku- og loftslagráðherra lætur verða af því sem lofað er í þingmálaskrá vetursins, að leggja fram heildarendurskoðun á villidýralögunum, löngu tímabæra. Ef það væri eitthvert vit í þessari ríkisstjórn þá væri hluti af þeirri heildarendurskoðun að gera það sem við leggjum til með þessu frumvarpi og fella hvali undir villidýralög. Þannig tryggjum við velferð dýranna alveg óháð því hvað við ákveðum síðan með veiðar á þeim, hvort eigi að friða þá eða ekki, vegna þess að, eins og nafnið gefur til kynna, langa nafnið, þá ná villidýralögin líka yfir veiðar. Hreindýr eru felld samkvæmt ákvæðum villidýralaga, rjúpa, refir. Af hverju ekki hvalir ef fólk væri þess innstillt að vilja veiða þá?

Við sem stöndum að þessu frumvarpi viljum hins vegar ekki veiða hvali heldur viljum við, jafnframt því að færa þá undir verndarvæng villidýralaganna, gera hvalveiðar óheimilar og fella í leiðinni brott lög um hvalveiðar, hin löngu úreltu frá árinu 1949. Með þessu erum við komin á stað sem Ísland hefði í rauninni alltaf átt að vera á, vegna þess að veiðar á hvölum eiga sér ekki langa íslenska sögu. Hér voru stundaðar á Íslandsmiðum hvalveiðar á fyrri öldum af kannski aðallega af norskum hvalveiðimönnum en Íslendingar hins vegar friðuðu hvali árið 1886. Þá var þetta hús sem við stöndum hér inni í fimm ára gamalt og þá ákváðu þingmenn sem sátu hér á Alþingi þess tíma að leiða í lög miklar takmarkanir á hvalveiðum. Sú friðun var aukin 1903 og aftur 1913. Þetta er forsaga lagasetningar hér á þingi. Við erum ekki hvalveiðiþjóð, við erum hvalafriðunarþjóð. Síðan tókum við reyndar sem samfélag hliðarspor síðustu áratugi þegar í rauninni eitt fyrirtæki í grunninn allan þann tíma stundaði hvalveiðar.

Lög um hvalveiðar vou stofnuð samhliða því að Hvalur hf. varð til., að ein fjölskylda ákvað að fara að skjóta stórhveli með íslenskum bátum, nýsköpun sem betur hefði ekki orðið, á sama tíma og ofveiði hvala var orðin að gríðarlegu vandamáli þarna um miðja 20. öldina. Þá var mannkynið nálægt því að murka fullkomlega lífið úr öllum hvölum í heimi. Sem betur fer náðist alþjóðlegt átak um að snúa þessari þróun við og friðun hvala varð að veruleika á níunda áratugnum.

Síðustu mánuði höfum við séð undarlega þróun. Við höfum séð umræðu um hvalveiðar á miklu breiðari grunni en nokkru sinni áður, vil ég meina, þökk sé dýraverndunarsinnum sem hafa dregið fram hversu illa er að þessum veiðum staðið. Það var í byrjun síðasta sumars þegar Hvalur hf. hóf hvalveiðivertíðina að dýraverndunarsinnar fylgdust með hvalstöðinni í Hvalfirði, vöktuðu bátana, tóku myndir, tóku myndbönd, sýndu þetta í fréttamiðlum. Í ljós kom ýmislegt sem ekki átti að geta gerst. Það var verið að skjóta kelfdar kýr. Það var verið að skjóta blendinga og þar með drepa dýr af tegund sem er friðuð samkvæmt íslenskum lögum. Það var verið að skjóta dýrin tvisvar, þrisvar og jafnvel oftar, sem þýðir að dauðastríðið teygði sig yfir tugi mínútna, klukkutíma jafnvel.

Þetta varð til þess að hæstv. matvælaráðherra ákvað að bregðast við. Umræðan var orðin það sterk að stjórnmálin gátu ekki setið hjá lengur og matvælaráðherra setti stífari skilyrði um hvalveiðar, sem reyndar er nú varla hlæjandi að en þetta eru sömu skilyrði og var talað um að þyrfti að vera lágmarkið í svokallaðri villidýraskýrslu sem er tíu ára gömul og hugmyndin um heildarendurskoðun villidýralaga byggir á. Nýja reglugerðin sem ráðherrann setti snerist um að það yrði eftirlitsmaður í hverjum báti, það yrðu myndbandsupptökur, það yrði bara fylgst með því að hvalveiðar færu fram með þeim hætti að væri réttlætanlegt út frá mannúð, út frá dýravelferð. Hvað kom í ljós? Það var sko aldeilis ekki raunin. Eftirlitsskýrsla Matvælastofnunar kom út í maí síðastliðnum og af þeim 148 hvölum sem voru veiddir í fyrra var fjórðungur skotinn oftar en einu sinni með sprengiskutli. Þar af voru fimm hvalir skotnir þrisvar og fjórir fjórum sinnum. Hver skutull tekur sinn tíma þannig að þarna er búið að skjóta í dýrið sprengju aftur. Svo líður kannski korter, 20 mínútur og þá er skotið aftur. Svo líður tími og það er skotið aftur. Dauðastríð hvalanna sem var fylgst með varði í allt að tvær klukkustundir. Hvalur hf. skaut í ofanálag þrjá hvali sem náðust ekki, sluppu frá bátnum og hafa þá dáið einhvers staðar af sárum sínum, guð má vita hvenær.

Í framhaldinu fór fagráð um velferð dýra yfir skýrsluna og komst að því að þessi veiðiaðferð gæti ekki samrýmst ákvæðum laga um velferð dýra og í framhaldinu var skipaður starfshópur matvælaráðherra til að fara yfir úrbótatillögur frá Hvali hf. Á meðan þessi óvissa ríkti þá tók matvælaráðherra þá ákvörðun að fresta hvalveiðitímabilinu. Þetta var kannski áhugaverðasti tíminn í sumar vegna þess að þá allt í einu heyrðust sterkustu gagnrýnisraddirnar á ráðherra ríkisstjórnarinnar, eins og svo sem oft áður úr hennar eigin röðum, úr samstarfsflokkunum í ríkisstjórn, frá flokknum sem stundum er kallaður besti samstarfsfélagi sem fólk í Vinstri grænum hefur þekkt en var nú aldeilis ekki dús við það að matvælaráðherra leyfði dýrunum njóta vafans.

Úrbótatillögur litu dagsins ljós og þessi starfshópur skilaði hugmyndum að breyttum reglum varðandi aflífun hvala sem leiddu til strangari reglugerðar og eftir henni var farið núna þegar veiðitímabilið fór aftur af stað í byrjun september. Síðan gerðist það í síðustu viku að einn hvalveiðibáturinn var stöðvaður vegna þess að orðið hafði frávik frá nýju reglugerðinni. Hann fór síðan aftur af stað í gær vegna þess að það var búið að vinna nýjar úrbótatillögur og allur þessi ferill sýnir svo vel hvers vegna ákvörðun um framhald hvalveiða er einfaldlega ráðherra og ríkisstjórninni ofviða. Það er kominn tími til þess að Alþingi stígi inn og skeri úr um það hvort halda eigi hvalveiðum áfram við Ísland eða hvort eigi að fella það undir vernd villidýralaga.

Hérna er almenningur nokkuð skýr. Það kom könnun í vor þar sem ljóst er að 42% fólks eru á móti hvalveiðum en 29% fylgjandi og stuðningur vex með aldri, enda held ég að ég hafi aldrei hitt manneskju undir mínum aldri — við skulum nota það sem viðmiðið — sem botnar í því af hverju í ósköpunum er verið að veiða dýr með jafn ómannúðlegum hætti og raunin er í jafn miklu tilgangsleysi og raunin er, vegna þess að markaður fyrir þessar afurðir er enginn. Hver vill kaupa kvikasilfursmengað hundafóður? Ég hef aldrei borðað það.

Síðan hefur umræða síðustu misseri reyndar dýpkað dálítið skemmtilega varðandi það hversu mikilvæg dýr hvalir eru. Það var nefnilega vinsælt hjá þeim sem töluðu máli hvalveiða fyrir ekkert allt of löngum tíma að láta eins og hvalir væru hræðilegar afætur á vistkerfi sjávar, hvalir væru einhver helsti samkeppnisaðilinn við heilbrigðan sjávarútveg íslensku þjóðarinnar vegna þess að þeir væru að éta svo mikið af einhverjum smásílum og þörungum og hvað það er og þetta meinta afrán hvala var gert að réttlætingu fyrir því að fólk þyrfti að grisja aðeins úr stofninum. Þetta hafa sjávarlíffæðingar ítrekað bent á að er tóm della og undanfarið hefur skilningur á mikilvægi hvala fyrir vistkerfi sjávar orðið meiri og útbreiddari. Hvalir eru nefnilega það sem mætti kalla mikilvirkustu garðyrkjumenn sjávarins. Sjórinn er nefnilega ekki jafn hreyfanlegur og við ímyndum okkur stundum, heldur er lagskipting sjávar gríðarleg þannig að á milli laga hreyfast næringarefni ekki svo glatt. Til að hreyfa næringarefni á milli sjávarlaga þá þarf einhver að gera það. Og viti menn, hvalir gera það, éta á einu lagi, skíta því annars staðar — næringarefni komið. Með þessu dreifa þeir áburði þar sem áburðar er þörf, styðja við frumframleiðslu í sjónum og byggja þannig undir heilbrigð vistkerfi, styrkja þannig fiskistofnana sem hvalveiðisinnar fyrri tíma sökuðu þá um að vera að veikja. Með þessu eru hvalir að efla lífríkið, auka súrefnisframleiðslu, gera þannig allt andrúmsloftið betra og svo þegar þeir bera beinin, drepast og sökkva til botns sjávar þá er þar með búið að farga einhverjum 30 tonnum af kolefni, í tilfelli langreyða, sem nýtist sem næring fyrir lífríki á hafsbotninum og helst þar. Þannig að hvalir eru að styðja við lífkerfið í kringum eyjuna okkar litlu, framleiða súrefni og farga kolefni. Allt er þetta eitthvað sem við getum þakkað þeim fyrir og ættum að gera frekar en að drepa þá.

Ég var búinn að fara yfir það hvers vegna villidýrlög væru hinn eðlilegi rammi fyrir hvali og eitthvað sem við ættum öll að geta verið sammála um, sama hvað okkur finnst um hvalveiðar sem slíkar. En þetta er eitthvað sem ríkisstjórnin er ekki sammála um. Á síðasta kjörtímabili háttaði svo að yfir sjávarútveginum var Sjálfstæðismaður og yfir umhverfismálunum var Vinstri grænn ráðherra. Sá Vinstri græni var sammála mér í óundirbúinni fyrirspurn um að sjávarspendýr ættu heima undir villidýralögum en Sjálfstæðismanninum fannst engin ástæða til. Fyrir vikið gerðist ekkert. Þessi málaflokkur hreyfðist ekki á milli ráðuneyta vegna þess að ráðherrarnir voru bara ósammála um grundvöllinn. Hlutverkaskipti urðu við myndun þeirrar ríkisstjórnar sem nú situr. Þá er komin Vinstri grænn ráðherra yfir sjávarútveginn og Sjálfstæðismaður í umhverfismálin en viti menn, þeirra afstaða er eftir sömu flokkspólitískum línum og áður. Umhverfisráðherrann hefur sagt að hann vilji ekkert endilega fá hvalina yfir til sín á meðan Vinstri græni ráðherrann segir að auðvitað væri hinn eðlilegi rammi villidýralögin.

Þannig að þó að matvælaráðherra væri til í að gefa hvalina frá sér, ef maður les á milli línanna, þá hljómar næstum eins og umhverfisráðherra vilji ekki taka við þeim með töngum einu sinni. Þess vegna þurfum við að stíga inn sem Alþingi. Hér getum við tekið ákvarðanir sem ganga þvert á ráðuneyti. Við þurfum ekki að festa okkur í þessum flokkspólitísku gryfjum sem eru innan ríkisstjórnarinnar. Við getum tekið ákvörðunina þvert á flokka í þágu dýranna.

Ég held ég láti hér staðar numið, frú forseti. Eins og ég segi er með þessu frumvarpi lagt til að banna hvalveiðar og færa hvali undir verndarvæng villidýralaga, vegna þess að Ísland á að vera leiðandi þegar kemur að verndun hafsins. Það er ábyrga afstaðan og það er líka sú eina rökrétta fyrir ríki sem á allt sitt undir því að sjórinn umhverfis landið sé heilnæmur og að stór og smá sjávardýr þrífist vel.

Í þágu náttúru, dýravelferðar, loftslags og hafs er nauðsynlegt að taka skrefið, stöðva hvalveiðar og vernda þessi mikilvægu og stórkostlegu dýr. Að lokinni þessari umræðu legg ég síðan til, frú forseti, að málið gangi til umhverfis- og samgöngunefndar.


Ræðumaður: Andrés Ingi Jónsson

Frú forseti. Já, það þarf að teikna upp þjónustuna og tryggja hagsmunina hjá fötluðu fólki en ég frábið mér að umhverfis- og samgöngunefnd beri ábyrgð á því. Það er ráðuneytið sem átti að vinna þessa vinnu. Ég ætla bara að segja það hér og nú, af því að ekki reikna ég með að hæstv. ráðherra taki málið aftur upp í ráðuneyti til að láta vinna það almennilega áður en það kemur til þingsins, að ef ráðuneytið ætlar að eiga einhverja von um að fá gott veður fyrir málið í umhverfis- og samgöngunefnd þá skal það vinna þessa vinnu núna áður en þingleg meðferð hefst í nefndinni. Þá skal ráðuneytið vinna þær reglugerðir sem þarf að setja og eiga það samráð sem þarf að eiga en ekki velta þeim bolta yfir á þingið. Það er ábyrgð stjórnvalda að eiga í uppbyggilegu samtali við hagsmunasamtök fatlaðs fólks til að tryggja réttindi þess. Stjórnvöld geta ekki hunsað þá skyldu sína og sagt: Þingið reddar þessu. Það er aumingjaskapur.


Ræðumaður: Andrés Ingi Jónsson

Frú forseti. Eins og kom fram hjá hæstv. ráðherra er málið endurflutt óbreytt frá síðasta þingi. Það kemur mér nokkuð á óvart. Eins og kemur fram í greinargerð voru gerðar athugasemdir við að ekki hefði t.d. verið haft samráð við hagsmunasamtök fatlaðs fólks varðandi það að koma til móts við þá aðila sem ekki geta sótt póstinn sinn í bréfakassasamstæður af einhverjum ástæðum, t.d. sökum fötlunar, aldurs eða veikinda. Þetta samráð er grundvallaratriði og mér fannst ljóst af umfjöllun nefndarinnar að það þyrfti að ná betur utan um þetta. Það er ekki hægt að renna blint í sjóinn með lagabreytingar án þess að eiga samráð við fatlað fólk. Þannig virkar einfaldlega kerfið okkar. Þetta er áhyggjuefni vegna þess að í sumar var sett af stað tilraunaverkefni með bréfakassasamstæður á Kópaskeri, praktískt dæmi þar sem ekki var haft samráð við þessi samtök, þar sem sett var upp samstæða en ekki hugað sérstaklega að því hvernig væri hægt að koma til móts við þá aðila sem ekki geta sótt póstinn sinn. Nú eru því sporin farin að hræða, frú forseti, og mig langar að spyrja hæstv. ráðherra beint út: Hvernig datt ráðuneytinu í hug að koma með þetta óbreytt, án þess að eiga þetta samráð sem þarf að eiga?


Ræðumaður: Björn Leví Gunnarsson

Forseti. Ég kem hérna úr fjárlaganefnd. Fjárlaganefnd hefur fjallað um þessi málefni ansi oft, einnig þegar hæstv. heilbrigðisráðherra var formaður fjárlaganefndar, og það er alltaf sama sagan, alltaf sama sagan í öll þessi ár sem ég hef verið þar, á öllum þeim fundum sem þar hafa verið haldnir, alltaf sama sagan. Það er enn vandi. Við vitum hver hann er. Við vitum umfangið á honum af því að við vitum hver aldursþróun þjóðarinnar er og vitum kostnaðinn við þjónustuna eins og hún er og eins og hún verður. En samt er ekki gert ráð fyrir þeim kostnaði í fjármálaáætlun. Hvað er það annað en að ljúga að þinginu um  afkomuþróun ríkisins? Ef rekstrarkostnaðurinn, sem á að koma vegna þess að það er verið að byggja hjúkrunarheimili, er ekki inni í fjármálaáætluninni þá þýðir það að afkoma ríkisins er einfaldlega þeim mun betri af fyrirsjáanlegum kostnaði. Þessi málaflokkur er nákvæmlega jafn mikilvægur og grunnskólaþjónustan og leikskólaþjónustan sem við veitum á hinum enda lífsins, en einhverra hluta vegna, eftir öll þessi ár, eftir alla þessa fundi í fjárlaganefnd og víðar í þinginu, þá er ekkert verið að segja nema: Það er eitthvað í gangi. Það eru enn þá einhverjar nefndir að skoða hitt og þetta. En við vitum samt umfangið á vandanum. Það er fyrirsjáanlegt með áratugafyrirvara hversu margir eru að fara að verða gamlir, það er ekkert sem á að koma okkur á óvart í þessu. Við vitum hversu mikið pláss þarf. Það þarf bara ákvörðun ríkisins, ákvörðun stjórnvalda um   nýtt fyrirkomulag eins og heimaþjónustu. Við vitum líka hvað það kostar en það er ekki sett á blað og þangað til það er sett á blað þá erum við bara í lausu lofti og allir sem þurfa á þjónustunni að halda eru líka í lausu lofti. Ég kalla eftir að ráðherra geri eitthvað í þessu. Hann kann á þetta sem fyrrverandi formaður fjárlaganefndar. Hann þarf líka að gera eitthvað í þessu sem ráðherra.


Ræðumaður: Eva Sjöfn Helgadóttir

Forseti. Ég vil  þakka fyrir þessa mikilvægu umræðu sem hefur marga mismunandi anga. Mig langar fyrst að  tala um að það er mjög mikilvægt að spá í hjúkrunarrými fyrir einstaklinga með fíknivanda og fjölþættan vanda en heilbrigðisráðherra hefur áður boðað að opnað yrði úrræði fyrir  þessa einstaklinga. Mig langar bara að ræða hversu mikilvægt það er að við tökum vel utan um þessa einstaklinga og veitum þeim þá þjónustu sem þau eiga skilið. En ekki bara það, heldur vil ég líka  leggja áherslu á  að  ef það á að   opna sérhæft hjúkrunarrými og annað fyrir þennan viðkvæma hóp, þ.e. fólk sem er með fíknivanda og fleira, þá fáum við þessa einstaklinga með okkur í lið varðandi hvernig þetta á að vera útfært og hvernig þetta á allt að vera. Það er svo oft sem  eitthvað er búið til og síðan kemur í ljós að það er eins og nauðungarvistun eða annað. Við viljum alls ekki að fólk, eldra fólk sem er með fíknivanda eða fötlun eða geðvanda, upplifi sig nauðungarvistað í hjúkrunarrými á Íslandi, fyrir utan það að mér finnst að það ætti að vera nauðungarlaust  Ísland, en það er  önnur og stærri umræða. En mér finnst bara mjög mikilvægt, út af því að við erum að tala um þetta nýja hjúkrunarrými, að við fáum notendur, sem er fólkið sem mun vera þarna, til að hjálpa við að þróa ný úrræði og nýjar stofnanir sem eru innan ríkisins.

Ég vil líka  minnast á það hérna að það er skortur á nýjum hjúkrunarrýmum og það er ekki alltaf sem heimahjúkrun hentar. En við þurfum að passa upp á það og ég tek undir með Guðmundi Inga um að það sé ekki nauðung í gangi í hjúkrunarrýmum á Íslandi.

Forseti minnir á að ávarpa ber þingmenn með fullu nafni eða kjördæmisnúmeri, eins og sagt er.


Ræðumaður: Andrés Ingi Jónsson

Heyr, heyr.Forseti. Hér talar ráðherra eins og það sé unnið á grunni einhverra gríðarlegra greininga og áætlana. Það er bara alls ekki raunin. Við afgreiddum hér fjármálaáætlun í vor þar sem var ekki minnst orði á að það ætti að fara að sameina þessa framhaldsskóla til að ná fram einhverjum markmiðum sem ráðherra nefnir hér nú. Og hafi ráðherra lesið þessa skýrslu sem notuð er til að sprengja upp samfélagið á Akureyri ætti honum að vera ljóst að hún er öll byggð á sandi. Allt þetta tal um þróun starfsnema og líffræðilega þróun og hvað það er — þetta eru tölur sem eru úr lausu lofti gripnar og samræmast ekki því sem er að gerast í þeim skólum sem um er að ræða. Ráðherra talar eins og það liggi fyrir greiningar og áætlanir en þetta er bara út í loftið. Undir liggur síðan hótun frá ríkisstjórn Katrínar Jakobsdóttur um að ef ekki verði látinn meiri peningur í þetta þá þurfi bara að skera kerfið upp, rústa kerfinu. Ef ríkisstjórn getur ekki fjármagnað menntakerfi,  til hvers er hún, ráðherra? Til hvers er ríkisstjórn sem ekki getur fjármagnað menntakerfi?


Ræðumaður: Andrés Ingi Jónsson

Forseti. Það er óhætt að segja að hugmyndir um sameiningu framhaldsskóla á Akureyri hafi fallið í grýttan jarðveg enda er þörfin óljós. Við MA stunda 600 nemendur nám, við VMA 1.200. Þetta eru vel rekstrarhæfar einingar ef ekki væri fyrir ómögulegar reglur að ofan. Halli á MA  eykst t.d. vegna þess að það er svo mikil ásókn í hann, ríkið bara borgar ekki fyrir nemendurna. Rekstur beggja skóla þyngist vegna húsnæðiskostnaðar, leigu sem þessir ríkisreknu skólar greiða ríkinu. Þetta er bara absúrd, forseti.

Þegar skýrsla um meinta eflingu framhaldsskólanna er lesin, sem ráðherra byggir ákvarðanir sínar á, þá blasir við að vandinn liggur ekki hjá skólunum sjálfum heldur ráðuneytunum sem eru bara illa haldin af einhverri excel-blindu. Ég geri ráð fyrir að ráðherrann viti betur en að ætla bara að halda fyrir nefið, sameina með valdi og reka skólann eins og eitthvert svínabú. Við sjáum orðið flest í gegnum leikrit ráðherra. Við sjáum að það hafi sennilega aldrei staðið til að sameina þessa skóla heldur sé þetta einfaldlega útspil. Það er verið að þyrla upp moldviðri vegna þess að ráðherrann er ósáttur við sinn hlut í fjármálaáætlun ríkisstjórnarinnar. Hann vill fá meiri pening í fjárlögum. Þess vegna vil ég spyrja ráðherrann: Nú hann búinn að sprengja upp skólasamfélagið á Akureyri bara til að kreista út fjármuni frá þeim sem meiru ráða við stjórnarborðið — er hann í alvöru að nota framhaldsskólanemendur sem peð í valdatafli innan ríkisstjórnarinnar?


Ræðumaður: Gísli Rafn Ólafsson

Frú forseti. Ég þakka hv. þingmanni fyrir seinna andsvarið. Ég get ekki talað fyrir hönd allra í Pírötum en ég get alveg talað fyrir mína hönd,  ég tel að þetta sé hlutur sem eigi að skoða. Það þarf að sjálfsögðu að fara vel í gegnum þetta út frá tryggingastærðfræðilegum forsendum, markmiðum og öðru. Hvað þýðir þetta fyrir fólk ef þú er tvítugur í dag og ert að byrja að borga inn í lífeyrissjóð og borgar þetta staðgreitt? Ef við miðum við að ávöxtun hvers árs væri meðaltalið sem er oft notað í Bandaríkjunum, sem er 10%, það væri árlegt, hvernig kemur það út? Ætti ég meiri pening eða minni milli handanna eftir 45 ár þegar ég færi á ellilaun? Sama þyrftum við að skoða fyrir eldri kynslóðirnar. Skiptir þetta máli, hjálpar þetta? Og svo: Hvaða áhrif hefur þetta á ríkissjóð? Það er auðvelt að sjá að ef skattarnir koma inn strax í upphafi þá koma tekjur þá, en á þeim tíma sem fólk og samfélagið eldist og þetta fólk er ekki að borga skatta, hvaða áhrif hefur það? Allt þetta þarf að skoða og það þarf að skoða það með opnum hug. Það má ekki bara henda hlutum út af borðinu með einhverjum skeytasetningum hérna af því að málið kemur einhvers staðar annars staðar frá heldur en frá ríkisstjórninni sjálfri. Við eigum að skoða þetta allt. Við eigum að líta á þetta með opnum hug og síðan að taka upplýstar ákvarðanir um það hvort þetta væri breyting sem væri góð eða ekki. Þannig eigum við að vera að vinna hérna á þingi.


Ræðumaður: Gísli Rafn Ólafsson

Frú forseti. Ég þakka hv. þingmanni fyrir andsvarið. Jú, þessi gífurlega eign lífeyrissjóðanna ætti að valda áhyggjum og sér í lagi vegna þess að það eru ákveðnar skorður settar við því í dag í hverju þeir geta fjárfest og það gerir það að verkum að t.d. lífeyrissjóðirnir eiga mjög stóra eignarhluti í stærstu fyrirtækjunum hér á landi og það getur hreinlega skapað mjög mikla áhættu. Ég held að það sé líka mikilvægt að átta sig á því að svo mikilli eign fylgir mikil ábyrgð. Sú ábyrgð felst í því að vera ekki bara aðili sem kemur með peninginn heldur líka aðili sem kemur með ákveðin gildi og ákveðna stefnu inn í stjórn þeirra fyrirtækja sem viðkomandi er að taka sæti í. Það þýðir, eins og ég nefndi hér áðan, umhverfi, samfélag og stjórnunarhættir, oft kallað ensku skammstöfuninni ESG, með leyfi forseta, Environmental, social, and governance, og það er mjög mikilvægt að við förum að hugsa um þessi atriði líka vegna þess að, eins og ég sagði, þessu fylgir hrikalega mikil ábyrgð og þeirri ábyrgð þurfa lífeyrissjóðirnir að fylgja eftir þegar kemur að samfélaginu.


Ræðumaður: Gísli Rafn Ólafsson

Frú forseti. Það er áhugaverð þingsályktunartillaga sem hér er verið að leggja fram um breytingar á því hvernig skattlagning fer fram þegar kemur að því að greiða í lífeyrissjóð. Hér á landi hefur kerfið verið þannig, alla vega undanfarna áratugi, að skattar eru ekki teknir af þeim peningum sem fara inn í lífeyrissjóðinn, en  hins vegar er nauðsynlegt að borga skatt þegar upphæðin er tekin út, þegar viðkomandi hefur náð þeim aldri að geta tekið út úr lífeyrissjóðunum. Þetta er ein leið til að byggja upp og hefur ákveðna kosti en getur líka haft ákveðna galla, t.d.  ef skattar hækka. Ef skattarnir sem ég er að borga í dag eru orðnir hærri þegar ég þarf á lífeyrinum að halda  þá er ég að tapa því sem ég hefði annars borgað af núna.

En það er líka hægt að hugsa sér það að vera með mismunandi kerfi í gangi. Þannig er það t.d. í Bandaríkjunum þar sem bæði er hægt að leggja  fyrirskatt og eftirskatt  inn  í tvær mismunandi tegundir af lífeyrissjóðsreikningum. Eitt af því sem er gert við þá reikninga þar sem staðgreiðslan er gerð áður en þú leggur inn, sem sagt ekki þegar þú tekur út,  er að þar er aukalega þannig að það  verða engar skerðingar á öðrum réttindum þegar þú tekur þann pening út. Það er ákveðinn kostur þar sem þetta hefur þá ekki áhrif t.d. á  annars konar lífeyri eða annars konar greiðslur sem   viðkomandi á þá jafnvel rétt á.

Í Bandaríkjunum hefur það hins vegar verið gert þannig að það eru takmörk fyrir því hversu mikið þú mátt leggja inn á þennan reikning á hverju ári og það er alveg spurning  hvort eitthvað slíkt ætti að vera hér. En ef greinargerðin með þessari þingsályktunartillögu er lesin  kemur fram að verið er  að benda á að það er margt sem betur mætti fara í lífeyriskerfinu hér á landi. Við eigum alltaf að vera opin fyrir því að skoða  hvort við þurfum ekki að breyta þeirri aðferðafræði sem notuð hefur verið  hér undanfarin 40, 50, 60 ár, hvort það eigi að endurhugsa hana, hvort það séu aðrar leiðir til að gera hlutina. Þar þurfum við að gera margt annað  en bara að horfa á það hvort skattlagningin sé í upphafi eða þegar þú tekur út. Það er t.d. orðið þannig víða um heim  að lífeyrissjóðir sumir hverjir, sem eru oft stórir fjárfestar í fyrirtækjum, eru farnir að  vera mjög samfélagslega hugsandi. Hvað meina ég með því? Jú, þeir  þrýsta á þau fyrirtæki sem þeir fjárfesta í til þess  t.d. að draga úr útblæstri og sinna sinni samfélagslegu ábyrgð og sinna sínu nánasta umhverfi. Frægasta dæmið um slíkt  er nú reyndar ekki frá lífeyrissjóðunum en það er mjög algengt t.d. að háskólar séu með sína eigin lífeyrissjóði fyrir þá sem kenna þar, til að ávaxta þann pening sem háskólarnir fá. Þar  hefur  unga fólkið, nemendurnir, verið mjög duglegt við að þrýsta á að   fjárfestingarstefnu þessara sjóða sé breytt til að fjárfesta í hlutum sem eru grænir, sem tryggja framtíðina. Ég held að það sé stórt atriði sem við erum í rauninni ekki að nýta lífeyrissjóðina í í dag. Flestir lífeyrissjóðir eru því miður mjög lítið að skipta sér af neinu í þeim fyrirtækjum sem þeir fjárfesta í nema einungis því að þeir fái lágmarksfjárfestinguna sína á hverju ári. Þetta er eitthvað sem við sem borgum í lífeyrissjóðina þurfum að fara að þrýsta á að okkar lífeyrissjóðir fari að taka öflugri þátt í.

Það er líka rétt sem bent er á hér að lífeyrissjóðakerfið hér hefur því miður vaxið mjög mikið. Þegar gjaldeyrishöftin voru var lífeyrissjóðunum ekki leyft að fjárfesta eins mikið erlendis og það eru ákveðin höft á erlendum fjárfestingum fyrir lífeyrissjóðina. Þetta gerir  ekki bara það að verkum að lífeyrissjóðirnir eiga í rauninni of stóran hlut í íslenskum fyrirtækjum heldur líka það að áhættan með lífeyrinn sjálfan er hærri því að ef það kemur stór skellur á Íslandi þar sem þessi stóru fyrirtæki fara öll niður á við þá fer öll okkar fjárfesting niður á við.

Að lokum langaði mig að nefna það að gagnsæi á íslenskum lífeyrissjóðamarkaði er allt of lítið. Það að geta séð nákvæmlega í hverju  lífeyrissjóðirnir eru að fjárfesta, hvar  ég er að borga, hvaða gjöld, hvaða þóknanir er verið að taka hér og þar í ferlinu þegar ég er að leggja inn í minn lífeyrissjóð og hvaða laun eru  fjárfestingaraðilarnir að fá — allt þetta mætti vera miklu, miklu betra. Það skýrir það kannski af hverju verið er að skera niður hvaða lífeyri fólk er að fá þrátt fyrir alla þessa stærð og þrátt fyrir allan þennan vöxt vegna þess að það er verið að taka ótrúlega mikið í þóknanir og kostnað sem við höfum ekki innsýn í af því að það eru ekki gerðar kröfur hér á landi um að allt þetta sé gagnsætt.

Þannig að ég vona að  þessi þingsályktunartillaga verði til þess að þingið fari nú að skoða svolítið þetta lífeyrissjóðakerfi sem við höfum í dag með opnum hug, hvort kannski séu til aðrar lausnir,  sem hægt er að gera samhliða okkar núverandi kerfi þar sem við  tryggjum að fólk geti átt áhyggjulaust ævikvöld á sama tíma og gagnsæi og samfélagsleg ábyrgð er sett í fyrirrúm.


Ræðumaður: Eva Sjöfn Helgadóttir

Forseti. Ég má til með að koma upp og tala aðeins meira um þetta mikilvæga mál sem hefur verið smá áhugamál hjá mér, að skoða kjör námsmanna og taka saman hvernig það er fyrir námsmenn í raun og veru að eignast börn í námi. Mig langar aðeins að ítreka það sem ég sagði áðan, að stúdentar sem hafa aðeins rétt á fæðingarstyrk ef þeir hafa verið í 75% námi eða meira á sex mánaða tímabili í 12 mánuði fyrir fæðingu barns fá 191.000 í sex mánuði. Einstaklingur sem uppfyllir ekki að hafa lokið 75% námi fær styrk fyrir fólk utan vinnumarkaðar upp á 83.000 kr.

Ég tók saman fyrir tveimur árum síðan hvernig þetta væri fyrir námsmann í þessari stöðu  og mig langar aðeins til þess að setja smá samhengi í hlutina og skoða hvernig það er fyrir fjölskyldur að vera í námi, á stúdentagörðum og eignast barn. Veltum fyrir okkur húsaleigu á stúdentagörðum þar sem hagstæðasta leigan fyrir námsmenn ætti að vera. Leiga á fjölskylduíbúð var fyrir tveimur árum síðan 128.000 kr. á mánuði. Fjölskylda þar sem foreldrar fengju bæði fæðingarstyrk væri þá með heildartekjur upp á 382.000 kr. á mánuði. Ef þau hefðu hvorugt verið í meira en 75% námi og í minna en 25% starfshlutfalli hefðu þau bæði fengi styrk fyrir fólk utan vinnumarkaðar og væru þá samtals með 166.000 kr. Eftir að hafa borgað leigu og fengið húsaleigubætur væru þau með um 88.000 kr. til að framfleyta þriggja manna fjölskyldu í mánuð. Er raunhæft að þriggja manna fjölskylda geti lifað á því? Nei, það er ekki mjög raunhæft og sú fjölskylda lifir í fátækt.

Hvað með einstætt foreldri sem fær fæðingarstyrk og er að leigja stúdentabúð og fær húsaleigubætur? Hversu mikill afgangur er eftir þessi útgjöld? Samtals um 105.000 kr. sem foreldrið þarf að nýta í fæði og uppihald fyrir sig og ungbarn. Ímyndum okkur þá að þetta sé einstætt foreldri sem getur ekki verið í fullu námi og eignast barn, búandi á stúdentagörðum. Sá einstaklingur gæti ekki einu sinni borgað húsaleigu með styrknum sem hann fengi. Hann þyrfti að taka lán upp á rúmlega 3.000 kr. til að borga leiguna. En hvað með allan annan kostnað; mat og uppihald? Á þetta einstæða foreldri að lifa — á hverju? Loftinu? Á foreldrið að taka sér lán til að eiga í sig og á? Þarna er verið að búa til fátækt. Það er mér mjög mikilvægt að verið sé verið að vinna að því að rétta stöðu námsmanna sem er klárlega verið að gera með þessu frumvarpi. En það þarf algerlega líka að ganga lengra og skoða þetta út frá því hversu lágar upphæðir þetta eru í raun og veru og hvað þetta er óraunhæft fyrir fjölskyldufólk í námi.

Ef við höldum áfram á þessari braut, ef við breytum þessu ekki, ef við bætum ekki við þótt það væri ekki nema 50% — það væri alla vega byrjunin á einhverju sem verður vonandi einhvern tímann mannsæmandi fyrir fjölskyldurnar — þá missum við unga foreldra úr námi. Það er bara þannig. Fólk hefur ekki efni á því að mennta sig og það gengur gegn hagsmunum okkar, almennings, það gengur gegn hagsmunum fjölskyldna og barna auðvitað og bara framtíðar okkar sem menntað samfélag. Við viljum að einstaklingar í samfélaginu mennti sig.

Mig langar líka aðeins að koma inn á geðtengslin. Það er svo mikilvægt að mynda góð geðtengsl við barn í frumbernsku, og auðvitað alltaf en í frumbernsku gerist eitthvað sérstakt, þar verða tengslin sem hjálpa okkur fyrir lífstíð að tengjast öðru fólki og upplifa öryggi í umhverfinu okkar. Ef fátækt er ekki áhættuþáttur í því að upplifa verri geðtengsl, bæði foreldra við börnin sín og barna við foreldrana þá veit ég ekki hvað. Við vitum að fátækt er bara hættuleg þessum tengslum. Öll aukastreita og annað getur verið mjög áhættusamt.

Ég sé að þeir umsagnaraðilar sem hafa sent inn umsögn um þetta frumvarp eru á einu máli um að það sé bara mjög mikilvægt og gott. Við þurfum að huga að þessu og við þurfum að taka þetta alvarlega vegna þess að afleiðingarnar af því að við hugum ekki nógu vel að þessu og hugsum ekki nógu vel um foreldra eru svo miklu meiri en ég held að við gerum okkur grein fyrir. Börnin sem eru í þessu umhverfi sem við erum að skapa sem samfélag  verða fullorðnir einstaklingar — hvað er meðalaldurinn? 87 ára eða eitthvað — og við viljum sinna þessu fólki frá frumbernsku, alveg þangað til að þau verða gömul, og við viljum að þetta séu heilbrigðir einstaklingar. Við viljum alla vega hjálpa fjölskyldunum að reyna að passa að þau tengist öðru fólki og tengist samfélaginu og fjölskyldunni og líði vel. Fátækt er ekki leiðin til þess.

Þannig að ég fagna þessu enn og aftur. Ég fann mig bara knúna til þess að koma hingað að tala um þetta vegna þess að mér finnst þetta mjög mikilvægt og ég er bara mjög ánægð með þetta.


Ræðumaður: Gísli Rafn Ólafsson

Frú forseti. Ég verð að byrja á því að þakka hv. þm. Jóhanni Páli Jóhannssyni fyrir góða vinnu við að semja þetta frumvarp. Þetta er frumvarp sem hefði átt að koma frá ríkisstjórninni og hefði átt að vera eitthvað sem við öll hér inni á þingi styddum vegna þess að það er mjög mikilvægt að við búum vel að börnum þegar þau fæðast og við gerum það best með því að tryggja að foreldrar þeirra geti á almennilegan hátt eytt þessum tíma, þessum mikilvæga tíma, með börnunum. Það er mjög ánægjulegt að sjá þá tillögu hér að hægt sé að taka fæðingarorlof áður en fæðing á sér stað. Það er ítrekað í öllum þeim samtölum sem ég hef átt við ljósmæður og lækna og mæður og aðra að þetta sé eitthvað sem við verðum að fara að setja á. Þetta er ekki bara spurning um heilsu móðurinnar heldur líka heilsu barnsins. Það að viðkomandi þurfi ekki að vinna fram á síðasta dag er ótrúlega mikilvægt og við þurfum þá að finna út úr því hvernig við gerum það og hvernig við getum tryggt að þetta sé hægt hér. Mér finnst góðar hugmyndir koma hér inn.

Það er líka ánægjulegt að sjá hugmynd um vinnutímastyttingu í kjölfar fæðingarorlofsins. Það þekki ég sjálfur af eigin raun frá því að ég eignaðist minn yngri dreng í Svíþjóð. Þegar við fórum á skrifstofu tryggingastofnunar þar með eldri bróður hans, sem þá var eins og hálfs árs, vorum við spurð: Hversu lengi eruð þið búin að taka fæðingarorlof með honum? Við sögðum: Þrjá mánuði — en það var á þeim tíma. Já, heyrðu, þið eigið enn þá eftir fullt af fæðingarorlofi með honum. Móðir hans gat því farið í fæðingarorlof strax, meðan hún var að bíða eftir að eignast þann yngri. Þetta gerði það að verkum að fæðingin gekk að sjálfsögðu mun betur, af því að hún náði að hvílast og allt það. Þannig að þetta eru mikilvægar og góðar hugmyndir og vel ígrundaðar sem hér koma fram.

Ég tók líka eftir því að hv. þingmaður benti á að það gætu verið gloppur í kerfinu. Mig myndi langa að hvetja hv. velferðarnefnd til að óska einmitt sérstaklega eftir sögum frá foreldrum þar sem þeir benda á þessar gloppur. Ég hef heyrt margar, eins og hv. þingmaður nefndi; einhver flytur til landsins á einhverjum tíma, einhver fer úr því að vera í fullri vinnu yfir í að vera námsmaður, allar þessar mismunandi breytingar sem geta orðið á lífi fólks, ég tala nú ekki um þegar það allt í einu uppgötvar kannski að það er ófrískt og er kannski að eignast sitt fyrsta barn, það eru alls konar breytingar sem gerast. Við þurfum að passa að enginn falli þarna á milli. Ég hef t.d. heyrt um eina gloppu. Ef þú flytur frá Evrópu og hingað á þessum 12 mánuðum áður en þú verður ófrísk þá telst ekki allt á milli sem ætti að gera það vegna þess að það á að vera frjálst flæði vinnandi fólks á milli Evrópulandanna en það gengur víst ekki alltaf upp þegar kemur að fæðingarorlofinu.

Það er ánægjulegt að sjá hækkun á viðmiðunarupphæðum úr 600.000 upp í 800.000 kr. Það er algjört lágmark að þessi upphæð fylgi meðallaunum. Meðallaunin í dag eru rúmlega 700.000 og þetta ætti ekki einungis að vera hærri upphæð heldur ætti hún að fylgja launaþróun. Þegar 600.000 krónurnar voru ákveðnar var það örugglega ágætispeningur en eins og hv. þingmaður þekkir jú mætavel er búinn að vera þessi hlutur sem er kallaður verðbólga. Það kostar aðeins meira að lifa núna heldur en það gerði þegar þessum lögum var breytt síðast. Það þarf því svo sannarlega að breyta þessu. En við þurfum að muna: Af hverju var þetta lækkað? Af hverju var sett hámark? Jú, það var til þess að þeir sem eru með tvær, þrjár, fjórar milljónir í laun fái ekki — og kannski þurfum við einmitt að passa að það sé ekki verið að tæma sjóðinn með slíkum upphæðum. En við þurfum þá alla vega að tryggja að fólk með meðallaun haldi sínum launum. Það var líka ánægjulegt að sjá í tillögunni að fyrstu 350.000 krónurnar séu alltaf tryggðar og sé farið yfir það sé 80% skerðing.

Mig langar að taka undir það sem hv. þm. Eva Sjöfn Helgadóttir spurði um áðan sem eru námsmennirnir. Ég held að það sé mikilvægt að við horfum bæði á námsmenn og fólk utan vinnumarkaðar. Þær upphæðir sem er verið að ræða hér fyrir fólk eru langt undir lágmarksframfærslu. Tökum bara dæmi. Við verðum að tryggja það sérstaklega að fólk utan vinnumarkaðar geti farið í fæðingarorlof. Þetta er svo smánarleg upphæð. Það sama gildir um námsmenn. Nám á að vera full vinna. Því miður þarf fullt af námsmönnum að vinna með skóla af því að menntakerfið okkar er líka stórgallað og með allt of lágar framfærsluupphæðir en við þurfum að tryggja að nemar geti farið í fæðingarorlof. Þá kemur þetta upp: Hvað ef ég er nemandi í fullu námi en ég vinn líka allar helgar? Er ég þá ekki búinn að skapa mér ákveðinn rétt sem vinnandi manneskja til fæðingarorlofs? Jú, en það telur ekki af því að ég er nemandi í fullu námi. Þarna er gott dæmi um samspil og gloppur sem þarf að horfa á. Við þurfum að fara að horfa á hvernig við tryggjum námsmönnum meiri réttindi þegar kemur að sumum af þessum kerfum sem við erum með. Hvort sem það er fæðingarorlof, atvinnuleysisbætur eða ýmislegt annað, þar eru námsmenn alltaf settir út af. Ef við trúum og treystum því að menntunin sé mikilvæg, sem ég vona að sem flestir hér inni trúi, þá þurfum við að gera það þannig að fólk geti farið í nám án þess að hafa áhyggjur af því að allt í einu bara tapi það öllum réttindum.

Ég veit að þetta frumvarp snertir á ýmsum af þessum hlutum. Ég hefði viljað sjá upphæðirnar hærri en ég veit að upphæðir hræða fólk, sér í lagi Sjálfstæðismenn sem vilja kannski ekki leggja of mikla peninga í velferðarkerfið. En þetta er bara svo mikilvægt. Við erum að tala um börnin okkar, framtíðina okkar. Ef við sýnum þeim ekki rétta umhyggju og alúð á fyrstu mánuðunum og fyrstu árum lífs þeirra getum við lent í svo miklu, miklu verri hlutum sem við þurfum þá að mæta með kostnaði í kerfinu. Þetta er fjárfesting í börnum sem mun skila sér milljónfalt til baka. Því þakka ég þeim sem flytja þetta frumvarp kærlega fyrir góða vinnu.


Ræðumaður: Eva Sjöfn Helgadóttir

Forseti. Ég vil þakka fyrir andsvarið. Það gleður mig að heyra að þetta sé eitthvað sem væri hægt að skoða. Það er bara mjög mikilvægt að námsmenn, eins og við erum væntanlega sammála um, fái sem mesta aðstoð við þetta mikilvæga hlutverk sem þau fara í, hvort sem það er í fyrsta, annað eða þriðja sinn eða hvernig sem það er. Það eru nefnilega líka svo margar sögur af námsmönnum sem hafa fundið sig í þeirri stöðu að hafa einungis átt rétt á styrk fyrir fólk utan vinnumarkaðar sem er, eins og hv. þingmaður sagði réttilega, alls ekki nægur og væri heldur ekki nægur þó að hann væri 50% hærri. En það er þó alla vega einhver byrjun, ég er alveg sammála því, einhvers staðar þarf að byrja. Það þarf virkilega, og ég fagna því að verið sé að gera það hér, að taka þetta allt til skoðunar, hvernig þessir foreldrar eru að byrja fjölskyldulíf sitt eða hvernig sem það er, og þá sérstaklega námsmenn og aðrir, en líka að hækka úr 600.000 í 800.000 og búa svolítið betur að tengslamyndun og fleira hjá foreldrum og barni þar sem fjárhagsáhyggjur eru náttúrlega eitthvað sem hefur áhrif á alla fjölskylduna og mynda streitu inni á heimili. Það er mjög mikilvægt líka ef rætt er um geðtengsl foreldra og barna að aðstoða einhvern veginn eins og við getum sem samfélag.


Ræðumaður: Eva Sjöfn Helgadóttir

Forseti. Ég vil þakka hv. þm. Jóhanni Páli Jóhannssyni fyrir hans framsögu á þessu máli. Þetta er mjög mikilvægt réttlætismál og jafnréttismál. Ég vil í fyrsta lagi bara fagna tillögu um að hækka úr 600.000 í 800.000 kr. en mig langar að leggja sérstaka áherslu á námsmenn. Ég sé að þið eru búin að vera að skoða réttindi námsmanna. Eins og ég skil þetta hefur það verið þannig að námsmenn hafa aðeins rétt á fæðingarstyrk ef þeir hafa verið í 75% eða meira námi á sex mánaða tímabili 12 mánuðum fyrir fæðingu barns. Þessi styrkur er þessar 191.000 kr. ef námsframvinda er 75%. Ef einstaklingur uppfyllir ekki að hafa lokið 75% námi fær hann styrk fyrir fólk utan vinnumarkaðar sem er núna upp á 83.000 kr. Ég var bara að spá hvort það hafi einhvern tíma komið fram eða hvort hv. þingmaður hafi talað um það og það hafi bara farið fram hjá mér, að þetta 75% viðmið yrði lækkað í kannski 50% eða 25%, vegna þess að heilsa móður er oft ekki góð í þessu samhengi, eða hvort það hafi ekki komið til greina að skoða þessa prósentutölu í öllu þessu góða sem þið eruð að leggja fram hérna og ég styð bara heils hugar. Mér finnst það bara mjög flott og líka mikilvægt að skoða þetta, sérstaklega fyrir námsmenn.


Ræðumaður: Björn Leví Gunnarsson

Forseti. Ég þakka andsvarið. Ég hef enga trú á töfralausnum. Það er eins og með hið fullkomna samfélag. Við sjáum það í hillingum fyrir okkur á mismunandi hátt. Við sjáum mismunandi fullkomið samfélag fyrir okkur í ákveðnum hillingum en jafnvel þó að við myndum sjá sameiginlegt fullkomið samfélag fyrir okkur, við værum öll sammála um að þetta væri hið fullkomna samfélag sem við myndum ná, myndum við á leiðinni þangað átta okkur á því að við vildum eitthvað annað, að við ætlum aðeins að breyta af því að þetta hér er orðið sniðugra. Það er af því að þróunin í áttina að hinu fullkomna samfélagi — á þeirri leið lærum við eitthvað nýtt, búum til eitthvað nýtt sem breytir möguleikunum á því hvað við sjáum að sé mögulegt fullkomið samfélag. Ef við erum t.d. með þingsályktunartillögu hérna um kjötrækt, hún er mun stærri í sniðum, sú tækni sem slík. En það er tækni sem gerir fólki kleift að rækta bæði kjöt og líka plöntur og ýmislegt svoleiðis, í rauninni hvað sem er sem byggt er á frumum, án þess að þurfa að drepa dýr, einfaldlega. Þar með breytist í rauninni landbúnaðarbyltingin, þessi 10.000 ára gamla uppfinning, að setja girðingu í kringum dýr og rækta dýr til þess að hafa ofan í okkur og á, breytist yfir í það að við þurfum hvorki girðingar né húsdýr lengur. Það verður tvímælalaust til staðar alveg eins og við þurfum ekkert að fara út og skjóta villt dýr eða veiða villt dýr, við gerum það samt einhverra hluta vegna. Það verða einhverjir áfram sem stunda þá iðju en á allt öðrum forsendum. Ég held að það komi í staðinn fyrir verksmiðjuframleiðslu á dýrum til manneldis eða annars. Það eru spennandi tímar fram undan.


Ræðumaður: Björn Leví Gunnarsson

Forseti. Mér finnst umræða um kerfi alltaf gríðarlega áhugaverð og ég heyri það sem hv. þm. Þórarinn Ingi Pétursson segir hérna og er alveg hjartanlega sammála. Þetta er það sem sést mjög augljóslega á þessum vettvangi þegar grannt er skoðað og ekki einu sinni grannt, bara þegar rétt er verið að kíkja á stöðuna í landbúnaðinum þá kemur strax í ljós að það er svo margt sem er ekki að ganga upp á réttan hátt. Það eru alls konar púsluspil og plástrar hér og þar sem hafa verið settir á á undanförnum árum og áratugum til að reyna að halda kerfinu gangandi sem var upprunalega sett fram. En það er vandinn. Það má aldrei fara og grafa og finna rót vandans heldur verður alltaf að skera og splæsa og setja nýja grein og reyna að halda í rauninni trénu lifandi sem ætti að vera löngu búið að fella og hugsa þetta aðeins upp á nýtt. Það er svo margt sem er búið að breytast frá því að landbúnaðarkerfið, styrkjadótið og allt þetta og uppgræðslan, landgræðslan og allt þetta sem fylgir var sett á fót, að forsendurnar fyrir því að hafa kerfið eins og það er eru bara horfnar.

Þetta er svipað eins og þingið, það er byggt á ákveðnum hefðum, ákveðnu fyrirkomulagi sem átti við þá en á ekki endilega við í dag á tölvuöld þar sem samskipti eru allt öðruvísi. Umsagnarferli þingmála á tölvuöld — það er bara himinn og haf á milli þess hvernig það var og hvernig það er en samt erum við einhvern veginn að starfa á þann hátt eins og við séum að vesenast með bréfpóst enn þá. Við ættum í rauninni, ef við værum að hugsa um það hvernig staðan er núna og hvernig við getum gert hlutina á skilvirkan hátt núna miðað við öll þau tól og tæki sem við höfum okkur til aðstoðar, þá myndum við hugsa og gera störf þingsins allt, allt öðruvísi.

Það nákvæmlega sama á við í sjávarútvegi, í landbúnaði, úti um allt. En að hluta til þá náum við aldrei að rót vandans. Hérna erum við t.d. með þetta úrelta kerfi sem hreyfist á snigilshraða, hreyfist á hraða hestsins, hraða bréfpóstsins eins og var hérna á öldum áður, bara afsakið, svo maður segi það algerlega beint út. Þannig að já, þetta mál sýnir tvímælalaust öll rauðu flöggin, að hugsa: Fyrirgefið, getum við komið með einn plástur í viðbót til að reyna að halda þessu gangandi, til að ná þessum kynslóðaskiptum? Kannski ættu það að vera kynslóðaskipti þarna frekar en ættliðaskipti, sem mér finnst dálítið áhugavert orð, mjög áhugavert nýyrði. Ég klóraði mér dálítið í hausnum og vissi ekki alveg hvað það þýddi fyrst, þurfti að lesa það nokkrum sinnum til að átta mig á því hvað þetta væri í raun og veru, þetta er eins og hnéliðaskipti eða eitthvað því um líkt. Mér finnst þetta mjög frumlegt, mjög góð leið til þess að vekja athygli á málinu, fyrirsagnastíllinn á þessu.

Þetta er svona, held ég, í svo mörgum málaflokkum. Við erum að vinna með mjög gamlan grunn að kerfi sem á einhvern veginn að fúnkera í menntakerfinu, í heilbrigðiskerfinu og úti um allt, sem er einfaldlega orðinn úreltur. Við erum líka með þannig kerfi hérna á þingi, það næst ekki að komast til botns í umræðu og endurskipulagningu á þessum stóru þungu kerfum sem við þurfum að uppfæra reglulega. Það segi ég bara komandi úr hugbúnaðargeiranum og sem tölvunarfræðingur. Þegar maður fær þessi gömlu stýrikerfi og gömlu forrit til þess að skoða þá segir maður bara: Nei, ég er ekkert að fara að setja upp Windows 95 til að keyra þetta forrit. Jú, ég get sett upp einhverja hermun á því o.s.frv. en það felst vinna í því að endurgera gamla leiki með nýrri tækni, af því að þetta eru bara mjög góðir leikir. Landbúnaðurinn er algerlega nauðsynlegur leikur, ef má segja það, í efnahagslífinu. Það er lífsnauðsynlegt að vera með matvælaframleiðslu en matvælaframleiðslan er svo gríðarlega breytt, allt öðruvísi og fjölbreyttari heldur en hún var bara á síðasta áratug. Fjölbreytnin og framfarirnar sem koma á næsta áratug úrelda jafnvel stóran hluta landbúnaðarins sem er í gangi núna. Það kæmi mér ekkert á óvart, ekki neitt.

Ég hvet til þess að við förum enn þá dýpra í þetta og af alvöru að klára í rauninni ekki bara plásturinn og hvernig núverandi hagaðilar sjá sínu veski í rauninni best borgið, miðað bara við ákveðið öryggi — þetta hefur verið eins og það er og við höfum haft það af, einhver þurftarbúskapur. Hugsum þetta aðeins stærra, í alvöru, því að við þurfum á því að halda á svo mörgum sviðum. Eftir því sem við látum það bíða lengur og lengur og hlutirnir úreldast meira og meira og við erum með fleiri og fleiri plástra, þeim mun erfiðara verður að fara alla leið. Og alltaf að muna þetta: Já, við komum kannski með nýtt kerfi sem þarf alltaf að slípa til, það eru nýir leikir sem koma út, það þarf smá „patcha“ hingað og þangað, eitthvað sem þarf að laga, smá vesen o.s.frv. En gerum það reglulega. Við megum ekki binda okkur við það: Við bjuggum til kerfi sem kemur til með að virka að eilífu. Það virkar ekki þannig. Það er allt sem breytist í kring sem við þurfum að taka tillit til og aðlagast og uppfæra frá grunni reglulega.

Þetta er mín stutta athugasemd um þennan málaflokk og svo marga aðra.


Ræðumaður: Halldóra Mogensen

Forseti. Í gær fór ég á viðburð vegna nýútgefinnar bókar, Hinn nýi fiskur — sannleikurinn um eldislax og afleiðingarnar sem við getum ekki lengur hunsað. Þar spurði ég sérfræðing frá Hafrannsóknastofnun: Hvað gerist ef heil tegund eins og villti laxinn deyr út? Svörin voru í meira lagi ógnvænleg. Við vitum það ekki, sagði hann og bætti við að það hræddi hann mikið hvað við værum að taka mikla áhættu í þessari óvissu. Hver tegund gegnir nefnilega mikilvægu hlutverki í að viðhalda heilbrigði vistkerfa og það er alls óvíst hvað gerist ef ein tegund bara hverfur úr vistkerfinu. Spurning mín var ekki úr lausu lofti gripin. Í Noregi hafa greiningar á áhrifaþáttum í umhverfi villtra laxa sýnt að fiskeldi hefur mikil áhrif á vistkerfið og getur leitt til óafturkræfrar breytingar og jafnvel útrýmingar.

Forseti. Ef skortur er á vísindalegri fullvissu um að tiltekin framkvæmd eða stefna valdi umhverfinu ekki skaða þá hljótum við að eiga að leyfa náttúrunni að njóta vafans. Hvers vegna hefur það ekki verið gert? Hvers vegna fá fyrirtæki, sem velta milljörðum án þess að greiða af neinu viti fyrir afnot af sameiginlegri auðlind okkar allra, að velta afleiðingunum af þeim umhverfisslysum sem þau valda yfir á samfélagið og yfir á framtíðarkynslóðir? Það er siðferðislega óréttlætanlegt að láta efnahagslegan hagnað fyrirtækjaeigenda ráða för þegar ljóst er að ágengar tegundir, líkt og eldislaxinn er um leið og hann syndir út úr kvínni, geta haft víðtæk og óafturkræf áhrif á íslenskt vistkerfi og náttúruauðlindir komandi kynslóða, áhrif sem enginn veit í raun hver verða. Opið sjókvíaeldi var tímaskekkja þegar þessum iðnaði var hleypt á fullt fyrir nokkrum árum, afurð skammsýnna sérhagsmuna og vangetu stjórnvalda að læra af reynslu annarra. Að leyfa þetta áfram eftir allt sem hefur farið úrskeiðis er með öllu óskiljanlegt og ekkert annað en vanræksla á háu stigi. Það verður að stoppa þetta.


Ræðumaður: Arndís Anna Kristínardóttir Gunnarsdóttir

Forseti. Það getur verið snúið að ala upp börn. Hér áður fyrr þótti það prýðisgóð uppeldisaðferð að setja boð og bönn og svara svo bara með vænu vandarhöggi þegar þeim var ekki fylgt. Í dag er þetta aðeins flóknara. Búið er að sýna fram á að refsingar eru gagnslítil aðferð til að kenna börnum muninn á réttu og röngu og yfir höfuð til að stýra hegðun þeirra til frambúðar. Uppeldisaðferðir nútímans ganga út á virðingu fyrir persónuleika barns, þroska þess, að það sé nálgast með því viðhorfi að barnið langi til að læra og fá umbunina sem felst í því að vera frábær manneskja og allt gangi betur ef gluggað er í ástæður þess að barnið hagar sér ekki eða bregst við eins og best væri á kosið. Þetta er ekki einungis álitið mannúðlegri aðferð til að nálgast barnauppeldi heldur hefur verið sýnt fram á það að hin skilningsríka nálgun að leita uppi rót vandans er mun líklegri til að hafa áhrif á bæði hugarfar barnsins og hafa bein áhrif á hegðun þess til lengri tíma litið. Jafnvel umbunarkerfi sem var á einhverjum tímapunkti ný kynslóð uppeldisaðferða nýtur nú minni hylli enda getur það að umbun sé ekki veitt hæglega haft yfirbragð refsingar ef ekki er rétt að farið. Þetta er vandmeðfarið en flestum þeim sem þekkja til ber þó saman um það að í dag eru einföld boð og bönn og refsingar, hvað þá líkamlegar refsingar, úrelt uppeldisaðferð.

Refsing er ákveðin tegund ofbeldis. Í henni felst valdbeiting, nauðung, jafnvel líkamleg nauðung, með því að loka fólk inni, og sums staðar er líkamlegu ofbeldi jafnvel beitt sem refsingu þrátt fyrir að við vitum betur, að ofbeldi sé gagnslítil og vond leið til þess að leysa ágreining eða stýra hegðun fólks — þetta vitum við. Ég ætla ekki að útiloka að við séum enn á þeim stað að stundum sé einhvers konar valdbeitingar þörf til að stýra hegðun fólks, barna eða annarra, t.d. til þess að vernda annað fólk eða fólk gegn sjálfu sér líkt og við gerum í samfélaginu. En það gerist þegar önnur úrræði þrýtur, þegar við sjáum ekki aðra lausn. Stundum er það þannig. En eitt ættum við að vera búin að læra og mættum e.t.v. minna okkur oftar á þegar við leitumst við að leysa ágreining um vandamál, persónuleg eða samfélagsleg: Ofbeldi, valdbeiting og refsingar eru ekki úrræði heldur úrræðaleysi.


Ræðumaður: Björn Leví Gunnarsson

Forseti. Mig langaði til að tala um störf þingsins, þessi átta mál sem eru komin frá ríkisstjórninni á meðan það eru 130 mál komin frá stjórnarandstöðunni. En umræðan hérna hvetur mig aðeins til þess að skipta um umræðuefni. Í janúar síðastliðnum, 26. janúar, fékk ég í tölvupóstinn minn frá skólanum, sem foreldri með börn í skóla, kynningu um viku 6. Þar stendur: Í 6. viku hvers árs býður jafnréttisskóli Reykjavíkur, skóla- og frístundasviði, upp á kynheilbrigðisátak í grunnskólum og félagsmiðstöðvum borgarinnar. Í ár er vika 6 frá 6.–10. febrúar. Þá hvetjum við allt starfsfólk til að gefa kynfræðslu bæði góðan tíma og rými. Með því taka þátt í viku 6 gefur starfsfólk börnum og unglingum skilaboð um að kynheilbrigði þeirra skipti máli. Einnig sagði þar: Í ár verður boðið upp á rafrænan fræðslufund fyrir foreldra og forsjáraðila þriðjudaginn 31. janúar kl. 8.30–9.15. Kannski ekkert rosalega langur tími eða á rosa heppilegum tíma en það er boðið upp á kynningu, það eru tenglar til þess að skoða efni og svoleiðis. Þetta var í upphafi þessa árs. Þetta er ekkert nýtt sem við erum að glíma við hérna. Það er boðið upp á kynningu fyrir foreldra en við foreldrar erum upptekin hingað og þangað. Það er erfitt að fylgjast með í annasömu þjóðfélagi og kannski tengt störfum þingsins þá verð ég dálítið var við það í mínum störfum að mér finnst Alþingi starfa á mjög gamaldags hátt sem gerir það einhvern veginn að verkum að það er rosalega erfitt að ná niðurstöðum í stórum málum sem við erum að glíma við hérna. Við náum einhvern veginn ekki til botns í þeim, þau fljóta alltaf fram hjá okkur. Næsta mál tekur við og svo næsta mál. Þar erum við stödd í því að við náum aldrei að klára nein af þeim málum sem koma hérna fyrir ræðustól Alþingis. En í þessu tilviki þá ætti það að vera skýrt: Foreldrum er boðið upp á fræðslu í þessu máli sem verið var að tala um hérna.


Ræðumaður: Arndís Anna Kristínardóttir Gunnarsdóttir

Frú forseti. Ég ætla að byrja á að taka undir með hv. þingmanni. Mér finnst að við eigum að vera með stefnu sem vit er í. Mér finnst að við eigum að læra af öðrum þjóðum. Og svo ætla ég taka undir með hv. þm. Bryndísi Haraldsdóttur og segja að við eigum að fara vel með ríkisfjármuni og setja þá í að hjálpa fólki sem þarf á því að halda. Það er hins vegar ekki það sem við erum að gera og það er sannarlega ekki það sem þessi ríkisstjórn er að gera með nýframlögðu fjárlagafrumvarpi  þar sem kostnaður við þennan málaflokk í víðari skilningi er kominn upp í 15 milljarða. Það eru sannarlega ekki peningar sem fara í það að hjálpa fólki. Þar er mikil kostnaðaraukning sem verður til af þeim lögum sem voru samþykkt hinn 15. mars síðastliðinn og snúast ekki um að hjálpa fólki heldur þvert á móti,  að reyna að fæla fólk héðan frá sem það gerir ekki. Það eykur hins vegar pólaríseringu í samfélaginu, setur fólk í viðkvæmri stöðu á götuna og býr til vandamál en leysir þau ekki.

Ég er sammála hv. þm. Eyjólfi Ármannssyni um að við eigum að hafa stefnu sem vit er í. Á þessum tímapunkti er enginn að tala um einhver opin landamæri. Ég veit ekki einu sinni almennilega hvað þingmaðurinn er að tala um þegar hann talar um opin landamæri. Þetta er rosalega algeng spurning: Hvað getum við tekið á móti mörgum? Eigum að hafa opin landamæri eða ekki opin landamæri? Við erum ekki komin þangað sem mannkyn. Við  vorum þar reyndar einu sinni. Við erum bara búin að fara aðeins aftur til baka hvað það varðar. Það er bara eitthvað sem er ekki til umræðu neins staðar. Það er ekki til umræðu á Evrópuþinginu, það er ekki til umræðu hjá Sameinuðu þjóðunum. Það er bara enginn að tala um þetta. Þannig að ég skil ekki af hverju er alltaf verið að flækja umræðuna og þvæla hana með einhverjum svona útúrsnúningum.

Það sem ég myndi vilja gera — og við erum fyrst og fremst  að reyna að gera kerfið okkar hér á litla Íslandi þannig að það sé skilvirkt, mannúðlegt og að vel sé farið með fjármuni — það væri í fyrsta lagi að straumlínulaga kerfið, sem við erum ekki að gera með þeim breytingum sem hafa verið lagðar til. — Ég hef núna tvær sekúndur. Ég flutti 230 ræður um þetta hérna fyrr á árinu þar sem ég kom með ýmsar tillögur um það hvernig hægt væri að bæta þetta kerfi. En ein af þeim tillögum var ekki að henda  fólki  í viðkvæmri stöðu á götuna.


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þm. Eyjólfi Ármannssyni fyrir andsvarið og fyrir spurningarnar sem eru allar mjög góðar. Það virðist ekki skipta máli hversu oft þeim er svarað, þær koma upp aftur þannig að ég fagna því að fá bara enn eitt tækifærið til að svara þeim.

Ég tek svolítið undir með hv. þingmanni að við Píratar höfum á liðnu ári verið svolítið reaktíf í þessari umræðu. Við höfum verið svo upptekin við að reyna  að koma í veg fyrir einhver óskapaskemmdarverk þessarar ríkisstjórnar á kerfinu að við höfum í rauninni ekkert verið að tala um það hvernig við sjáum hlutina fyrir okkur, hvað við viljum gera þetta. Ég get glatt hv. þingmann með því að þessu munum við breyta í vetur vegna þess að þegar hv. ríkisstjórnin er komin á sjálfseyðingarstýringu  þá getum við kannski svolítið einbeitt okkur að því að kynna okkar sýn og við munum gera það.

Mér finnst alltaf svolítið áhugavert að hv. þingmaður segist lesa úr athugasemdum okkar við það að það eigi að henda fólki út á götuna, þannig að við séum með einhverja „open borders“-stefnu. Ég á svo ákaflega erfitt með að sjá samhengi þar á milli. Það sem mig langar hins vegar að segja varðandi það er að Ísland er ekki eyland í heiminum. Ísland er þátttakandi í alls kyns alþjóðasamstarfi. Ég er ekki ofarlega á lista í  því að tala gegn flestu af því samstarfi sem við erum í og ég er mjög hlynnt alþjóðlegu samstarfi. Það hvort við ætlum að opna hérna landamærin þá erum við í fyrsta lagi með opin landamæri. Við erum með opin landamæri sem heimila 500 milljón manns að koma hingað án þess að spyrja kóng eða prest. Þar er ekkert umsóknarferli og koma mörg þúsund manns hingað á hverju ári á grundvelli þeirra opnu landamæra.

Við erum ekkert að leggja til nein opnari landamæri enda getum við ekki gert það vegna þess að við erum hluti af alþjóðasamstarfi sem býður ekki upp á það. Ef það á að fara í að opna landamæri eitthvað umfram það sem er, þau eru mjög opin, þá er það eitthvað sem þarf að ræða á alþjóðavettvangi en ekki hér á hinu annars ágætlega háa Alþingi. — Ég er því miður runnin út á tíma en ég get haldið áfram í seinna svari mínu.


Ræðumaður: Arndís Anna Kristínardóttir Gunnarsdóttir

Forseti. Hv. þm. Þórunn Sveinbjarnardóttir orðaði það mjög vel hérna áðan þegar hún sagði, með leyfi forseta: „Ég er þeirrar skoðunar að það sé hlutverk stjórnmálafólks að finna lausnir en ekki að búa til ný vandamál í samfélaginu.“

Ég vil byrja á að segja: Það var ekkert sérstakt brýnt aðkallandi vandamál í kerfinu hér á landi, að fólk væri í unnvörpum að neita að fara þegar þessi lög voru sett sem ég er að leggja til að verði afnumin. Þegar lögin tóku gildi í sumar var um 30 einstaklingum vísað á götuna, á guð og gaddinn, sem sumir hverjir hafa verið hér svo árum skiptir. Lögin hafa verið þannig um árabil og í rauninni alla tíð að fólk nýtur áfram grunnþjónustu; húsaskjóls, mjög lítils fæðispenings og grunnheilbrigðisþjónustu þrátt fyrir að ekki sé hægt að flytja það nauðugt úr landi. Á margra ára tímabili var hópurinn samt ekki orðinn stærri en þetta.

Ég ætla samt ekki að gera lítið úr því að þetta er vandamál. Það að einstaklingur fái synjun á umsókn sinni um dvalarleyfi en telji sér engu að síður ekki fært að fara aftur til upprunaríkis er ekki bara vandamál fyrir kerfið, fyrir samfélagið, það er vandamál fyrir viðkomandi einstaklinga. Þetta er vandamál, ég ætla að taka undir það. Þarna er uppi einhver ágreiningur og ákvörðun sem íslensk stjórnvöld hafa tekið sem ekki er hægt að framfylgja. Þá þarf að leita annarra lausna. En hvað er þá til ráða?

Ég ákvað að koma hérna upp í aðra ræðu um þetta mál til að vekja athygli á því sem mér tókst ekki í flutningsræðu minni, sem er: Hvað er til ráða? Hv. þm. Bryndís Haraldsdóttir spurði að þessu í andsvari sínu til hv. þm. Þórunnar Sveinbjarnardóttur hér áðan. Lausnin veltur auðvitað á ástæðum vandans sem er afar ólíkur í þeim málum sem um er að ræða þarna, stundum er ágreiningur um ríkisfang eða ágreiningur um aðstæður í heimaríki. Í slíkum tilvikum væri nánari skoðun á máli viðkomandi mögulega betri lausn en að henda þeim út á guð og gaddinn. Nú hef ég verið viðloðandi aðstoð við flóttamenn síðan 2009 og raunar er það svo að mörg mál hafa verið leyst einmitt þannig í gegnum tíðina, hingað til, og er það eflaust ein af ástæðum þess að hópurinn er ekki stærri en þetta. Við Íslendingar erum góð í að skítamixa þrátt fyrir að kerfin okkar séu ekki alltaf þau fagmannlegustu og ekki fara þau batnandi. Önnur ríki hafa fundið ýmsar lausnir. Það er nefnilega ekki svo að við séum fyrsta ríki í heiminum að lenda í þessu. Þetta er þekkt áskorun í öllum ríkjum í Evrópu og annars staðar og hefur verið lengi. Við þurfum því ekkert að finna upp hjólið, sem við vorum hins vegar að gera með þessari frábæru lausn sem var mjög frumleg og er ekki beitt annars staðar; að svipta fólk bara allri þjónustu og krossleggja fingur.

Ein lausn sem sum ríki bjóða upp á er svokölluð umborin dvöl með atvinnuleyfi á meðan ekki er hægt að flytja viðkomandi. Þetta gæti t.d. átt við þegar ekki er hægt að flytja viðkomandi vegna skorts á endurviðtökusamningum. Ef það er endurviðtökusamningur í vinnslu væri hægt að veita fólki atvinnuleyfi á meðan. Það væri þá ekki á framfæri ríkisins á meðan en kannski engin hætta á að það setjist hér að, sem er auðvitað það sem stuðningsmenn þessa frumvarps, held ég, óttast einna helst. Staðan í dag er nefnilega ekki þannig að fólk í þessari stöðu geti sótt um aðrar tegundir dvalarleyfa. Það er mjög algengur misskilningur í samfélaginu að það sé hægt að fá dvalarleyfi hérna ef þú finnur vinnu. Það er bara ekki þannig. Það er gríðarlega erfitt fyrir einstaklinga utan EES að fá hér dvalarleyfi. Það eru mjög fáar tegundir dvalarleyfa í boði og skilyrði þröng. Þetta veit fólk.

Þær rýmkanir sem ríkisstjórnin hefur viljað gera, og hefur gert að einhverju leyti, lúta að þeim dvalarleyfum sem til eru nú þegar. Það er ekki verið að búa til ný dvalarleyfi. Sum ríki hafa tekið upp svokölluð atvinnutengd námsleyfi fyrir einstaklinga. Nú er ég að tala um þessa einstaklinga sem dómsmálaráðuneyti Sjálfstæðisflokksins vill kalla að séu í ólöglegri dvöl en við erum að tala um einstaklinga sem eru í því sem önnur ríki kalla umborinni dvöl. Þýskalandi er farið að taka upp inngildingarsamninga. Það eru samningar sem fólk undirritar þar sem það skuldbindur sig til að læra tungumálið, taka jafnvel námskeið í menningu og sögu lands og þjóðar, finna sér vinnu innan tiltekins tíma, halda vinnu og ef það stendur sig, stendur sína plikt — mig minnir að í einhverjum tilvikum séu þetta 18 mánuðir — þá getur það fengið að vera. Þetta er það sem ríki í Evrópu eru að gera. Við þurfum ekkert að finna upp hjólið.

Hv. þm. Bryndís Haraldsdóttir telur að kerfið muni hrynja verði einstaklingum í þessari stöðu gefinn kostur á annars konar dvalarleyfi. Ég veit ekki til þess að Þýskaland sé hrunið til grunna. Kanada er nú bara eitt hagsælasta ríki heims og hefur haft svona kerfi frá árinu 1979. Það eru 44 ár, forseti. Sú er hér stendur nær ekki einu sinni þeim tíma á þessari jörðu. Kanada er líka með kerfi sem er svokallað bakhjarlakerfi þar sem einstaklingar, fyrirtæki og félagasamtök geta gengist í ákveðna ábyrgð gagnvart tilteknum einstaklingum. Kerfi af þessu tagi hafa verið kynnt í, og ég bið hv. þingmann að hlusta vel: Írlandi, Belgíu, Bretlandi, Þýskalandi, Nýja-Sjálandi og Argentínu. Eru önnur lönd einnig að skoða þessa leið eins og Finnland — sem er Norðurlandaþjóð — og Sviss. Kanada var hins vegar fyrst ríkja til að kynna þetta og hefur það gefist svo vel að önnur ríki eru að skoða þetta, eru farin að tala um aðrar lausnir.

Ég endurtek það sem hv. þm. Þórunn Sveinbjarnardóttir sagði í ræðu sinni hér áðan og ég mun endurtaka oft á mínum þingferli héðan af: Það er hlutverk stjórnmálamanna að leysa vandamál í samfélaginu en ekki að búa þau til. Jafnvel þau sem eru á því máli að réttast væri að loka allt þetta fólk inni sjá að þetta lagaákvæði um þjónustusviptingu eru mistök. Þetta eru mistök, það býr til vandamál en leysir þau ekki.


Ræðumaður: Arndís Anna Kristínardóttir Gunnarsdóttir

Forseti. Ég endurtek það sem ég sagði áðan: Þrátt fyrir að fjölskyldum sé veitt undanþága og annað slíkt, en undir undanþágur falla t.d. ekki fórnarlömb mansals sem eru í einna mestri hættu á að lenda í ofbeldi og misneytingu á götunni — þau eru ekki undanþegin þjónustusviptingunni af því að þau eru ekki samstarfsfús um að komast aftur í mansal í Nígeríu, þá geta þau bara farið í mansal á Íslandi; þannig er kerfið sem við erum að byggja upp — þá er þetta séríslenskt, hv. þingmaður. Þetta eru séríslenskar reglur. Þar sem hv. þingmaður er á þeirri skoðun að við ættum ekki að vera með séríslenskar reglur þá ætti hún að samþykkja þetta frumvarp sem ég er að leggja fram hér um afnám þessarar sérreglu. Þetta er hvergi gert svona. Í umræðum um þetta var ítrekað sagt af hálfu hv. þingmanns og annarra: Eru þau sem eru á móti þessu að meina að önnur ríki séu að brjóta mannréttindasamninga? Nei, því að þau eru ekki að gera þetta. Það er enginn að gera það sem við erum að gera með þessu ákvæði, enginn.

Ég ítreka spurningu mína til hv. þingmanns: Eruð þið ekki að gera þetta í öfugri röð? Og ég segi þið, ekki við.


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þm. Bryndísi Haraldsdóttur fyrir ræðuna en vil byrja á að árétta það, og valda hv. þingmanni kannski vonbrigðum, að ákvæðið sem við vorum að innleiða og ég legg til að verði fellt brott úr lögunum er séríslenskt. Þetta er ekki eins og á öðrum Norðurlöndum, ekki einu sinni í Danmörku sem er álitin eitt harðneskjulegasta Norðurlandaríkið í garð flóttafólks. Í Danmörku er fólk aldrei á neinum tímapunkti, aldrei, svipt allri þjónustu. Ekki nóg með það heldur býr fólk þar, eins og ég nefndi í ræðu minni áðan, árum og áratugum saman á fullu fæði og í húsnæði, gengur í skóla og stundar jafnvel atvinnu, sannarlega í sérstökum búsetuúrræðum með takmörkunum eins og það er kallað, einhvers konar opnum stofufangelsum. En það kerfi sem við vorum að setja á með þessu ákvæði er séríslenskt. Þetta er hvergi annars staðar gert eins og við gerðum það.

Spurningin sem mig langar að beina til hv. þingmanns er þessi: Gefum okkur að við séum sammála um að það þurfi að gera eitthvað, það sé hræðilegt að fólk sé hérna sem eigi ekki rétt á að vera hér og það þurfi bara að gjöra svo vel að fara heim til sín. Erum við þá ekki að fara öfugt að þessu? Hefðum við ekki átt að byrja á því að búa til þetta búsetuúrræði með takmörkunum og svipta fólk síðan þeirri þjónustu sem það hefur í dag, í stað þess að gera það allslaust? Einstaklingar og hjálparsamtök úti í bæ gera það að verkum að við sjáum þau ekki deyjandi úr hungri á Austurvelli, annars væru þau það. Fólk hefur ekki einu sinni aðgang að heilbrigðisþjónustu og er að fá synjun um heilbrigðisþjónustu. Erum við ekki að fara öfugt að þessu, hv. þingmaður?


Ræðumaður: Björn Leví Gunnarsson

Nýju fötin keisaransForseti. Ég tek hjartanlega undir þessi orð hv. þingmanns og ég persónulega myndi fagna því gríðarlega ef það næðist svona samkomulag á einn eða annan hátt. Ég held að það yrði mjög heilbrigt fyrir stjórnmálin yfirleitt ef við gætum loksins leitt til lykta, náð ákveðinni fótfestu um það hvernig orðræðu við stundum. Það sem ég verð var við í umræðunni almennt séð er að þegar það koma upp að því að mér finnst vera gagnrýniverð atriði og ég gagnrýni þau þá verður þetta eins og í ævintýrinu um . Það er sendiboðinn sem er skotinn, það er talað um þöggun og ýmislegt svoleiðis og að þetta sé brot á tjáningarfrelsi. Það verður þá brot á tjáningarfrelsi þess aðila að ég sé að gagnrýna skoðun eða athöfn viðkomandi, sem ég næ ekki nokkrum botni í því að þegar ég geri eitthvað gagnrýnivert þá býst ég að sjálfsögðu við því að ég sé gagnrýndur. Það er ekkert flókið við það.

Ég myndi fagna því alveg gríðarlega ef við næðum aðeins að lyfta stjórnmálunum upp úr þessum skotgröfum, eins og hefur verið talað um í langan tíma. Á sama tíma held ég, svona raunsætt sagt, að það muni ekki gerast en ég vona að samtalið í þá átt muni skila okkur eitthvert, aðeins lengra áfram þannig að að lokum þá kannski verðum við komin á stað þar sem mætti segja sem svo að við værum komin með alla vega samkomulag miðað við núverandi umhverfi. Ég held að það verði alltaf einhverjar umræður sem við þurfum að þoka lengra og lengra eftir því sem líður á. Hið fullkomna samfélag er ekki alltaf bara stöðugt, við náum því aldrei. Við þurfum alltaf að fara lengra á jaðar einnar eða annarrar áttar. En, já, ég tek því fagnandi.


Ræðumaður: Björn Leví Gunnarsson

Forseti. Ég þakka hv. þingmanni. Þessi tillaga frá Viðreisn var mjög áhugaverð um að komast að einhvers konar samkomulagi um það hvernig ætti að ná utan um þennan málaflokk. Ég velti samt fyrir mér, af því að ég hef ákveðinn ótta um að sumir stjórnmálaflokkar einfaldlega vilji ekki slíka sátt, að þeir vilji einfaldlega geta haft pólitískt tækifæri til að tala niður til flóttafólks eða annarra hópa. Það er ekkert svo langt síðan að það voru öryrkjar og ásakanir um að þeir væru að svindla á kerfinu o.s.frv., sem voru algjörlega ómálefnalegar og óþarfar. En núna er hópur sem er enn viðkvæmari í rauninni, í enn viðkvæmri stöðu í samfélaginu. Við vitum það alveg sögulega að stjórnmálaöfl hafa notað árásir á þessa viðkvæmu hópa sjálfum sér til pólitísks frama. Það er til. Við getum ekkert afneitað þeirri staðreynd. Ég held að það sé til staðar hérna á Íslandi í dag. Það eru sumir hlutar af stjórnmálaflokkum eða jafnvel heilir stjórnmálaflokkar — Miðflokkurinn daðrar við þetta, það heyrast raddir innan úr Sjálfstæðisflokknum hvað þetta varðar sem virðast vera einhvers staðar á þeim jaðri að það sé hægt skilja það á einn eða annan hátt — sem vilja geta sagt vafasama hluti sem í rauninni ala á ákveðnum ótta eða hræðslu. Það er ýjað að því að þarna séu skipulögð glæpasamtök og ýmislegt svoleiðis, sem er bara ekki satt. Hvernig náum við niðurstöðu þegar sumir vilja ekki spila með?


Ræðumaður: Björn Leví Gunnarsson

Forseti. Mig langar til að undirstrika  tvö atriði sérstaklega sem  skipta rosalega miklu máli varðandi þetta frumvarp. Umræðan hérna hefur verið, eins og fólk kom inn á eftir ræðu flutningsmanns, að nú væri viðkomandi útlendingur hérna í ólöglegri dvöl. Ég hef heyrt þetta  básúnað á samfélagsmiðlum fram og til baka. En þau eru hérna í ólöglegri dvöl, er alltaf sagt aftur og aftur. Það er ekki alveg rétt og það er í rauninni mjög augljóst  af hverju það er. Það er mat stjórnvalda að viðkomandi sé hérna ólöglega. Það er ekki niðurstaða dómstóla. Og eins og ég held að við skiljum öll hérna þá er viðkomandi  ekki ólöglegur á neinn hátt ef hann hefur  ekki  brotið eitt eða neitt af sér eða svoleiðis fyrr en dómstólar hafa komist að niðurstöðu um eitt eða annað hvað það varðar. Það er mat stjórnvalda, ekki dómstóla, að viðkomandi sé ekki með löglega  umsókn um alþjóðlega vernd.

Eins og var farið hér yfir þá hefur iðulega komið upp að stjórnvöld hafa rangt fyrir sér. Það finnst mér dálítið mikilvægt að minna á. Það er fullt af fólki sem fær þessa niðurstöðu um að umsókn þeirra sé ekki samþykkt og að þau séu þá hérna ólöglega og fullt af fólki er þá sammála eða sættir sig við þá niðurstöðu máls, eða hvernig sem það er. Það kvartar enginn yfir því. Það er  enginn í fjölmiðlum að segja: Þetta er nú alveg ómögulegt, nema í þeim tilfellum þar sem það lítur út fyrir að niðurstaðan sé eitthvað undarleg, ef það varðar börn, fatlað fólk eða fólk sem hefur verið hérna í mjög langan tíma. Það er í þeim tilfellum þar sem fólk bendir á og segir: Fyrirgefið, getur þetta í alvörunni verið rétt niðurstaða sem stjórnvöld komast hér að? Það er þá sem fólk vekur athygli á að það er eitthvað skrýtið í gangi því að það virðist einmitt vera svoleiðis að stjórnvöld séu að reyna að finna allar ástæður til að segja nei og það er það sem kostar svo rosalega mikið. Almennt séð: Niðurstaða sem er nei — langflestir fara bara og enginn kvartar yfir því. Það er enginn fjölmiðlaumfjöllun eða hávaði eða mótmæli eða neitt svoleiðis út af því, ekki einu sinni af hendi þeirra sem fá þá niðurstöðu, nema einmitt í þessum í rauninni fáu tilfellum þar sem niðurstaðan virðist vera ekki rétt. Það er í rosalega fáum tilfellum. Ég veit ekki hvort það er hægt að telja þau tilfelli á fingrum annarrar handar  sem  hafa farið  inn í dómskerfið til að fá einhverja niðurstöðu. Þau eru alla vega ekki mörg. Í því frumvarpi sem var samþykkt hérna í mars  var aðgengi viðkomandi að dómstólum einmitt takmarkað enn meira.

Annað sem ég vildi leggja áherslu á hérna er þessi umræða sem fólk spyr ítrekað út í, ég er  ítrekað spurður að þessu: Hversu mörgum flóttamönnum getum við tekið á móti hérna á Íslandi? Segðu mér tölu. Vandinn  hvað það varðar er að kerfið virkar í rauninni bara ekki þannig. Þetta er neyðaraðstoðarkerfi, alveg eins og þegar fólk mætir á gjörgæsluna, þá er ekki  sagt: Fyrirgefið, en það er allt fullt, þú kemst ekki að. Það er leiðindabið og  ýmislegt svoleiðis og þjónustan gæti  alveg tvímælalaust verið betri, en  fólki er ekki snúið til baka ef það þarf sannanlega  á þeirri þjónustu að halda sem þar er veitt. Og það er nákvæmlega sama sagan hvað þetta varðar.

Þess vegna spyr ég, eða reyni  alla vega að spyrja fólk sem  spyr mig þessarar spurningar: Hversu mörgum getum við tekið á móti? Byrjum alla vega á forsendunum, á  flóttamannasamningi Sameinuðu þjóðanna sem kveður á um hvað flóttamaður er. Og merkilegt nokk þá telst t.d. fólk sem er á flótta undan stríði ekki vera flóttamenn samkvæmt þeim flóttamannasamningi. Engir þeirra sem hafa komið hingað frá Úkraínu myndu í rauninni ekki fá samþykki samkvæmt flóttamannasamningi Sameinuðu þjóðanna en íslensk stjórnvöld veita þeim samt vernd  umfram þann samning. Þannig að miðum okkur bara við flóttamannasamning Sameinuðu þjóðanna, bara þau skilyrði. Ef það kemur hingað einstaklingur sem uppfyllir þau skilyrði, raunverulega, enginn vafi um það, myndum við segja nei við slíkan einstakling og segja: Fyrirgefið, það eru of margir hérna? Ég held að þegar allt kemur til alls  liggi niðurstaðan og skoðanamunurinn þarna í svarinu við þessari spurningu. Fólk sem segir: Nei, það eru of margir hérna, þú verður að fara, er ekki sammála því fyrirkomulagi sem er í gangi í heiminum hvað varðar flóttamannasamningi Sameinuðu þjóðanna. Það vill þá í rauninni einhvern veginn allt öðruvísi kerfi, sem er allt önnur umræða  en  við erum að taka núna.

Við þurfum að grundvalla umræðuna út frá þeim aðstæðum sem við erum í akkúrat eins og er. Við höfum undirritað þennan samning. Við höfum lögfest þetta fyrirkomulag. Stjórnvöld verða því einfaldlega — alveg eins og einhver sjúklingur sem kemur á gjörgæsluna og þarf aðstoð, við þurfum að taka við því fólki sem  uppfyllir raunverulega skilyrðin.

Ég hef heyrt umræðu um það núna frá Evrópu t.d. að það séu einhverjar vangaveltur frá stjórnmálaflokkum, svona evrópskt þenkjandi stjórnmálaflokkum, um hvort við þurfum að stokka eitthvað upp í þessu. Dyflinnarkerfið er t.d.  bara liðið undir lok miðað við framkvæmdina á því og vandann eins og hann hefur þróast, að  fyrsta móttökuland sé að bera alla ábyrgðina, að það kerfi sé brotið. En leiðin sem er verið að stinga upp á er að dreifa álaginu, ekki að hafna, ekki  bara nokkurn veginn að sökkva fólki á leiðinni yfir hafið heldur  dreifa álaginu þannig að það séu ekki allir á Ítalíu eða í Grikklandi eða þess háttar heldur taki allir að sér að taka  einhvern hluta af þeirri byrði sem þarna er til þess að við höldum áfram að skrifa undir þennan mannréttindasáttmála sem  flóttamannasamningurinn er. Það er ástæða fyrir því að hann var samþykktur af svo mörgum þjóðum í heiminum í kjölfar seinni heimsstyrjaldarinnar. Það er mjög góð ástæða fyrir því. Það er ástæða sem er ekkert að fara að hverfa, alls ekki, síður en svo meira að segja.

Við þurfum í alvörunni að fara að huga að þessu, t.d. með stærri hlutdeild til þróunaraðstoðar einmitt til að tryggja frið í heiminum, til að tryggja lífvænleg skilyrði og frið í heiminum. Það væri langbesta forvörnin gagnvart því að fólk þurfi að leggjast á flótta, að eyða  öllu þessu fjármagni sem fer núna í það að reyna að segja nei í það að aðstoða, ekki bara fólk hér á landi, að sjálfsögðu ekki, heldur úti um allan heim til þess að stuðla að friðsamlegri heimi sem býr ekki til flóttafólk. Þar verða loftslagsmálin t.d. mikill  hausverkur á komandi árum og áratugum með tilliti til fjölgunar flóttafólks.

Þannig að ég vildi bara hafa þessi tvö atriði hérna sérstaklega á hreinu: Þegar stjórnvöld eru að básúna: Þau eru hérna ólöglega, þá er það ekki rétt. Það er mat stjórnvalda að svo sé. Það er ekki endilega rétt mat og sérstaklega ekki í þeim tilfellum sem hafa farið einna hæst hérna í fjölmiðlum og samfélagsumræðu. Þar eru stórar og góðar vísbendingar um að mat stjórnvalda hafi einfaldlega verið rangt. Stjórnvöld hafa að einhverju leyti viðurkennt það með því að bakka með þær ákvarðanir og jafnvel breytt fyrirkomulagi. Þannig að við skulum hafa það í huga að ákvörðun stjórnvalda er ekki alltaf rétt og þau eru að hamra á því að þetta fólk sé hérna ólöglega — það er ákveðinn áróður, bara svo  talað sé  hreint út.

Og síðan er þessi spurning um hversu mörgum  við getum tekið á móti: Já, alveg heilum   hellingi. Við erum stórt land. Þó að við séum fámenn þjóð, og við erum fámenn þjóð á stórri eyju lengst norður í Atlantshafi, þá erum við samt rík þjóð líka. Það er þessi spurning um „raunverulega uppfyllir skilyrði“ sem við þurfum að taka tillit til. Hversu miklu þurfum við að kosta til til að virkilega að passa okkur á því að við séum að bara taka á móti þeim sem  eru  að uppfylla þessi skilyrði? Það er alveg spurning. Hversu mikið eigum við að leggja á okkur til þess að votta það að viðkomandi umsækjandi sé alveg algjörlega, örugglega raunverulegur flóttamaður? Hversu viss þurfum við að vera um það? Eins og er þá er ferlið gríðarlega strangt. Það er ekkert til að grínast með hversu ítarlega er farið í hvert eitt og einasta tilfelli þegar  efnismeðferð málsins er  til að fullvissa sig um að fólk sé raunverulega frá einum eða öðrum stað. Það er ekki lítið sem er gert og það kostar ekki lítinn pening. Þannig að það er alls konar skilvirkni sem hægt er að huga að o.s.frv. en sú skilvirkni að henda fólki á götuna held ég að við hljótum að geta sagt að er ekki góð leið.

Umsagnaraðilar sem sendu okkur umsögn  á Alþingi voru mjög skýrir með það,  niðurstöðurnar sem við erum að sjá núna eftir þessa  breytingu — fólk er á götunni í þessu veðri sem er hérna á Íslandi. Það er ekki sniðugt. Við höfum alveg bolmagn til þess að gera mikið meira og ekki bara fyrir útlendinga heldur fyrir alla. Og ef eitthvað er þá hefur þetta verið  ákveðið  verkleysi hjá ríkisstjórninni, t.d. í að leysa húsnæðisvandann, að hafa einhverja stjórn á ferðamannavandanum, að bregðast við álagi, en það gerist aldrei neitt þegar kemur álag á einhver kerfi hérna, heldur er bara beðið og vonast til þess að álagið hverfi í stað þess að fara í einhvers konar uppbyggingu.

Það er rosalega varhugavert þegar um er að ræða svona hóp sem er  í svona viðkvæmum aðstæðum að það býður upp á vandamál, og við þurfum bara að skoða söguleg dæmi um það,  og afleiðingarnar af þeim vandamálum  geta orðið mjög slæmar. Þannig að við ættum að vinna og geta gert ýmislegt til að koma í veg fyrir þær afleiðingar. Við ættum að læra af nágrannaþjóðum okkar og gera ekki þau mistök sem þær gerðu. Mistökin voru ekki að þau að taka á móti fólkinu, alls ekki. Mistökin voru fólgin í því að kenna þeim ekki tungumálið, að vera ekki  með félagslega aðlögun og ýmislegt svoleiðis sem nokkrar þjóðir hafa lært síðan þá og gert betur. En af því að þær brugðust ekki við frá upphafi á þann hátt þá er samt ákveðið vandamál enn til staðar  sem er þá erfiðara að glíma við árum eða áratugum seinna. Það kostar þá enn þá meira að glíma við þau vandamál þá. Þannig að við reynum bara að gera betur, það er ekki flóknara en það, og höfum það í huga að þetta er fólk sem við erum að tala um.


Ræðumaður: Arndís Anna Kristínardóttir Gunnarsdóttir

Forseti. Ég mæli hér fyrir frumvarpi til laga um breytingu á lögum um útlendinga eða réttara sagt til leiðréttingar á mistökum sem gerð voru við breytingar á lögum um útlendinga hér á Alþingi þann 15. mars síðastliðinn. Með frumvarpi til laga um breytingu á lögum um útlendinga sem samþykkt var hér fyrr á árinu var m.a. samþykkt ákvæði sem sviptir umsækjendur um alþjóðlega vernd allri þjónustu að 30 dögum liðnum eftir synjun umsóknar. Breytingin sem hér um ræðir hefur þann tilgang að knýja fólk til heimfarar sem ekki er hægt að flytja sjálft. Áður en þessi breyting tók gildi, sem gerðist í sumar, var það þannig, og hluti af því er enn þannig, að flestir einstaklingar sem fá synjun á umsókn sinni um alþjóðlega vernd fara með eða án aðstoðar lögreglu. Þau sem ekki vilja fara eru flutt hvort sem þeim líkar betur eða verr. Í einstökum tilvikum er það ekki hægt. Í einstökum tilvikum búa stjórnvöld við ómöguleika við að flytja fólk úr landi þrátt fyrir að það hafi fengið synjun og sé ekki með leyfi til dvalar hér, almennt er það vegna skorts á samningum við þau ríki sem á að senda fólk til. Annars eru þessi mál ansi fjölbreytt og mun ég fara aðeins betur í það í ræðu minni hér á eftir.

Hver var tilgangur þessara laga að sögn flutningsmanna og stuðningsmanna? Bara svona til að varpa ljósi á það og gæta sanngirni ætla ég að byrja á að lesa upp úr greinargerð með frumvarpinu sem var samþykkt þann 15. mars síðastliðinn. Svartur dagur í sögu Íslands. Með leyfi forseta:

„Hafa þannig útlendingar, sem sótt hafa um alþjóðlega vernd og fengið endanlega synjun í máli sínu á stjórnsýslustigi, haldið áfram að njóta fullrar þjónustu sem umsækjendur þar til þeir hafa farið af landi brott. Þar sem ekki kemur fram í lögunum hvenær umrædd þjónusta fellur að jafnaði niður hafa sumir útlendingar í þessari stöðu notið óskertrar þjónustu í jafnvel nokkur ár vegna erfiðleika stjórnvalda við framkvæmd ákvörðunar um brottvísun eða frávísun, m.a. sökum skorts á samstarfi þar um af hálfu útlendingsins.“

Ég stekk aðeins áfram í greinargerðinni, með leyfi forseta:

„Annars staðar á Norðurlöndum eru einnig rekin svokölluð lokuð búsetuúrræði (e. detention center) sem ætluð eru til vistunar fyrir ríkisborgara þriðja ríkis sem eru í ólögmætri dvöl, t.d. einstaklinga sem hlotið hafa endanlega synjun á umsókn um alþjóðlega vernd og ber lögum samkvæmt að yfirgefa landið. Eins og nafnið gefur til kynna er um að ræða húsnæði sem skerðir verulega ferðafrelsi viðkomandi, oftast með þeim hætti að viðkomandi er ekki heimilt að yfirgefa húsnæðið.“

Það var sem sagt markmið frumvarpsins að knýja fólk sem hefur fengið synjun á umsókn sinni en fer ekki sjálfviljugt og vill ekki sýna samstarf um flutning sinn aftur til baka í gin ljónsins, það sé ekki áfram á forræði íslenska ríkisins með alla þá þjónustu sem umsækjendur um alþjóðlega vernd njóta.

Til að skýra það allt saman langar mig að byrja á því að útskýra hvaða þjónusta það er sem fólk fær. Þjónustan felst í húsaskjóli sem er mjög mikil lágmarksaðstaða að jafnaði. Að jafnaði er þetta herbergi sem einstaklingar deila jafnvel með öðrum einstaklingum eða húsnæði, íbúð, með öðrum einstaklingum sem þau fá ekki að velja. Það er mjög algengt. Ákveðinn peningur er veittur þar sem þetta er ekki svona móttökumiðstöð með mötuneyti eins og tíðkast víða heldur þarf fólk sjálft að kaupa inn og elda og sjá um sig og þá fær það 8.000 kr. á viku til þess að eiga fyrir öllum nauðsynjum, þar með talið mat, hreinlætisvörum, jafnvel ferðir eru inni í þessum peningum. Þá njóta umsækjendur um alþjóðlega vernd ákveðinnar lágmarksheilbrigðisþjónustu. Í frumvarpinu er ranglega talað um tannlæknaþjónustu, kannski ekki beinlínis ranglega en það er ýjað að því í frumvarpinu að þjónustan sé gríðarlega mikil. Ekki það að það er talin upp þjónusta á við grunnskólagöngu barna og annað slíkt sem ég held að allir séu sammála um að sé allra hagur að börn njóti sama hvaðan þau koma og í hvað stöðu þau eru. En tannlæknaþjónustan sem veitt er umsækjendum um alþjóðlega vernd er í reynd þannig að ef þú færð skemmd í tönn og hún er of mikil, og undir venjulegum kringumstæðum yrði gert við hana, þá er tönnin dregin úr af því að það er ódýrara. Þetta er algjör lágmarksþjónusta. Það er það sem ég er fyrst og fremst að reyna að benda á. Það er ekki þannig að fólk dvelji hér langdvölum vegna þessarar þjónustu.

En markmiðið var sem sagt þetta og það var alveg skýrt í máli þeirra sem studdu þetta frumvarp og þeirra sem töluðu fyrir því innan úr stjórnsýslunni að markmiðið væri að fólk myndi fara „sjálfviljugt“  þegar ekki var hægt að flytja það nauðungarflutningum. Við spurðum ítrekað við vinnslu málsins í allsherjar- og menntamálanefnd og hér í þingsal: Hvað ef þau fara ekki? Hvað ef einstaklingur fer ekki þrátt fyrir að vera sviptur þjónustu? Eina svarið sem okkur var boðið upp á var: Þau eiga bara að fara.

HeimildinniHver er gallinn við þetta mál? Það sem ég mun fyrst og fremst tala um hérna til að vekja athygli á nauðsyn þess að fella þetta ákvæði brott, sem er það sem við erum að leggja til með því frumvarpi sem við erum að ræða hér nú, er að það er meingallað. Forsendur þessarar reglu eru rangar í alla staði, alveg sama hvar fólk stendur í pólitík, í afstöðu sinni gagnvart meðferð mála hælisleitenda og umsókna um alþjóðlega vernd. Ég ætla að byrja á að vitna í góða grein sem birtist í fyrir mjög stuttu síðan eftir Magneu Marinósdóttur sem hefur áralanga reynslu af þessum málaflokkum. Góð grein þar sem vísað er í mikið af heimildum og ég hvet alla, ekki síst þau sem studdu þetta mál, á hvaða forsendum sem það var, til að lesa þessa grein og kynna sér þær heimildir sem þar er vísað til. Með leyfi forseta:

„Varað var við þessum afleiðingum laganna í umræðum á Alþingi. Von og trú stjórnvalda virðist hins vegar hafa verið sú að fólk myndi láta sér segjast og vegna þrýstings, hjálparleysis og örbirgðar hverfa einhvern veginn á brott á endanum. Þessi viðleitni endurspeglar takmarkaðan skilning á fólki á flótta og þeim erfiðu ástæðunum sem liggja að baki hlutskipti þeirra.“

Forsendurnar eru þær að fólk muni fara. Því var haldið fram við vinnslu málsins og því er haldið fram í greinargerð, þó að það hafi verið gengið lengra í umræðum, að með þessari breytingu sé einhvern veginn verið að laga íslensk lög að lögum annarra ríkja í kringum okkur. Svo er ekki og mun ég sýna fram á það. Því var líka haldið fram að þetta snerist um skilvirkni, það gerir það augljóslega ekki, og annað en ég ætla einbeita mér að þessu með nágrannalöndin.

Eins og kom fram í greinargerð með lögunum sem voru samþykkt 15. mars, þar sem þessi þjónustusvipting var sett í lögin, er vísað í þessi lokuðu búsetuúrræði og aðrar aðferðir sem Norðurlöndin hafa til að taka á því þegar einstaklingur er búinn að fá synjun en neitar að fara og ekki er hægt að flytja hann. Í nokkrum ríkjum eru svoleiðis búðir. Við erum ekki með neinar svoleiðis búðir. Við erum ekki með nein slík úrræði. Það er ein forsenda frumvarpsins sem er þegar brostin. Við erum að byrja á öfugum enda, jafnvel þótt við værum á þeirri skoðun að það eigi að loka alla inn sem eru ekki með dvalarleyfi á meðan beðið er eftir að þeir verði fluttir burt. Það er verið að gera þetta frá öfugum enda. Það á augljóslega að byrja á að byggja upp þetta lokaða búsetuúrræði áður en fólk er svipt annarri þjónustu, annars erum við bara að skapa vandamál en ekki að leysa þau.

Ég ætla aðeins að fara yfir það hvernig þetta virkar í framkvæmd. Langoftast er fólk flutt með valdi í kjölfar synjunar, fari það ekki sjálfviljugt. Eins og ég nefndi áðan er mjög algengt að fólk fái synjun á umsókn sinni, það getur farið til baka, það reyndi þessa leið, hún gekk ekki og þá fer það til baka. Reynir annars staðar, leitar annarra leiða, gerir eitthvað annað, reynir að finna aðra lausn og fer. Ef fólk vill ekki fara þá er það flutt með lögregluvaldi. Það er gert á grundvelli endurviðtökusamninga við hin og þessi ríki eða annars konar samkomulags á milli ríkja vegna þess að það er ekki þannig að stjórnvöld ríkis geti bara dömpað fólki þar sem þeim dettur í hug. Ríkið sem tekur við þarf að samþykkja það. Það er ekki hægt að koma með fullt af fólki til Íslands. Ísland þarf annaðhvort að samþykkja móttöku fólksins eða fólkið þarf að hafa viðurkennda og skjalfesta heimild til komu og dvalar. Þetta á við um önnur ríki líka. Það er ekki hægt að fara bara og fleygja fólki til Sýrlands. Ríki gera með sér endurviðtökusamninga til að leysa úr þeim málum þegar einstaklingar eru ekki með skilríki og annað slíkt og þá snýst það fyrst og fremst um það að ríkið taki við sínum eigin borgurum sem hafa fengið synjun um dvöl annars staðar. Alþjóðlegar reglur heimila líka stjórnvöldum að flytja fólk til annarra landa gegn vilja sínum ef það hefur þar heimild til komu og dvalar. Það er því langoftast svo að það sé hægt að flytja fólk jafnvel þó að það vilji ekki fara. Ég ætla leyfa mér að segja því miður, en það er þannig, við erum með þannig ramma til að vinna með.

Í ofanálag er til alþjóðastofnun sem heitir IOM, með leyfi forseta, International Organization for Migration, Alþjóðafólksflutningastofnunin, eða ég er ekki viss um hvernig það þýðist, hef fyrirvara um það, afsakaðu forseti. Þessi stofnun hefur það hlutverk að aðstoða ríki við flutning á fólki sem er t.d. ekki með skilríki eða erfitt er að flytja. Það er ekki hlaupið að því að bóka flug með Icelandair til Íraks eða slíkt, en þessi stofnun getur séð um slíka flutninga og jafnvel til ríkja þar sem er mikill skortur á stjórnsýslu og öðru. Stofnunin aðstoðar reyndar líka fólk við að komast á leiðarenda sem er að fara sjálfviljugt. Í rauninni vinnur stofnunin þannig að hún flytur fólk ekki einhverjum nauðungarflutningum en aðstoðar fólk við að komast þangað sem það myndi kannski annars ekki komast sjálft eða með aðstoð stjórnvalda. Þessi stofnun er hins vegar engin mannúðarsamtök og er hluti af Sameinuðu þjóðunum frá því tiltölulega nýlega og Ísland hefur gert samninga við þessa stofnun. Það er ekki óalgengt að fólk sé flutt í samstarfi við stofnunina til heimalands eða annars lands þar sem það hefur heimild til komu og dvalar. Lítinn hluta fólks er ekki hægt að flytja gegn vilja sínum, líkt og ég sagði, mjög lítið brot. Þetta er bara lítið brot umsækjenda sem ekki er hægt að flytja gegn vilja þeirra, fólkið er ekki reiðubúið að fara sjálfviljugt þrátt fyrir efnahagslega hvata, t.d. er fólki gjarnan boðinn svokallaður heimfararstyrkur, jafnvel upp á fleiri hundruð þúsunda, styrkur til enduraðlögunar í upprunalandinu, eins og það er kallað.  Þetta var sett á fót til að hvetja fólk til að fara í kjölfar synjunar og er einhvers konar aðstoð við að koma undir sig fótunum í heimaríkinu í þeirri trú að fólk sé ekki í hættu þar heldur þurfi bara að koma undir sig fótunum. En þrátt fyrir efnahagslega hvata er sumt fólk sem vill ekki fara. Þrátt fyrir hótanir af hálfu stjórnvalda eru nokkrir einstaklingar sem vilja ekki fara og fara ekki, þrátt fyrir að búa við mjög erfiðar aðstæður hér á landi.

Rauði krossinn á Íslandi gaf út skýrslu fyrir síðustu áramót um stöðu fólks í umborinni dvöl, eins og það var kallað þá, líka af hálfu stjórnvalda, til að lýsa þeirri stöðu þegar einstaklingur hefur ekki dvalarleyfi hér á landi en það er ekki hægt að flytja hann. Þessi skýrsla sýndi svart á hvítu að þessir einstaklingar eru í gríðarlega erfiðri stöðu. Þau upplifa sig í biðstöðu, upplifa sig í tómarúmi, upplifa sig réttlaus og eru almennt vonlítil um framtíðina, telja sig vera á hálfgerðri endastöð og ekki hafa neitt að leita. Þetta eru einstaklingarnir sem ákveðið var með lagabreytingunni í mars síðastliðnum að henda út á götuna til að reyna að hvetja þau til að fara. Viltu ekki 600.000 kr. til að fara heim? Heyrðu, kannski virkar bara að svelta þig til hlýðni.

Vandinn er sá, og það sem gerir forsendur þessara laga rangar, að einstaklingarnir eru ekki að neita að ástæðulausu. Algengt er að um sé að ræða einstaklinga sem hafa dvalið í langan tíma vegna málsmeðferðarinnar. Stjórnvöld hafa tekið ár og áraraðir í að afgreiða málið. Svo kemur synjun og það er ekki hægt að flytja fólk og það er hérna heillengi og þarna getur verið um börn að ræða. Fólkið hefur aðlagast hér og býr hér og er hér og kannski er einna besta dæmið ungur drengur sem hefur látið í sér heyra í fjölmiðlum, látið sjá sig, tekin hafa verið við hann viðtöl, 19 ára piltur sem hefur verið hér í fimm ár, ef ég man rétt, talar reiprennandi íslensku við fjölmiðla, hefur gengið alla sína menntaskólagöngu á Íslandi, á hér vini, stundar íþróttir. Hann býr á Íslandi. Hann upplifir sig miklu frekar Íslending en nokkuð annað. Hann kom hingað sem barn. Hann réð engu um það. Síðan komast stjórnvöld að einhverri niðurstöðu og tíminn líður og hann verður 18 ára. Nú er ekki nóg með að það eigi að vísa honum úr landi heldur á að setja hann á götuna. Hann er ekki lengur barn, 19 ára, háaldraður maður. Það er eitt dæmi.

Fólk sem er hérna lengi og upplifir sig sem Íslendinga er í þessum hópi. Í þessum hópi eru einstaklingar sem telja sig ekki geta snúið sér neitt annað. Það eru einstaklingar sem eru ríkisfangslausir. Það eru einstaklingar sem hafa annað ríkisfang en íslensk stjórnvöld vilja meina. Af hverju er ekki hægt að flytja þau með valdi? Vegna þess að það er ekki á hreinu hvert á að flytja þau, hvort það er hægt og hvort þau eru ríkisborgarar ríkisins eða ekki. En stjórnvöld komast að þeirri niðurstöðu í sínum kæruferlum og sínum pappírum einhvers staðar á skrifstofum að jú, þú ert þaðan og við viljum að þú farir þangað. Við getum ekki flutt þig þangað af því að stjórnvöld þar kannast ekkert við þig en okkur finnst þú eiga að fara þannig að farðu sjálfviljugur. Viðkomandi heldur því enn þá fram að hann sé allt annars staðar frá. Ókei, þá ferð þú bara á götuna, við vonumst til þess að þú látir þá segjast og farir. Þetta er einn hluti af þessum hópi.

Þetta er eitt sem mér finnst vera allt of lítið í umræðunni. Það er eins og það hvarfli ekki að neinum að stjórnvöld geti, þegar þau taka ákvörðun um umsókn um alþjóðlega vernd, komist að rangri niðurstöðu. Það er eins og íslensk stjórnvöld, einhverjir lögfræðingar úti í bæ, geti ekki haft rangt fyrir sér. Við vitum að það er ekki þannig. Ég hef unnið mál fyrir dómstólum á alls konar hátt þar sem kom í ljós, það komu fleiri gögn og annað, kom á daginn að stjórnvöld höfðu rangt fyrir sér. Stundum er það bara hrein heppni sem verður til þess að hægt er að sanna að þau höfðu rangt fyrir sér. Og hvað gerum við þá? Erum við ekki komin með pattstöðu?

Ég minntist hérna á IOM, stofnunina sem aðstoðar fólk við að fara á milli landa og aðstoðar stjórnvöld við að flytja fólk til heimaríkis. Það eru dæmi um það að stjórnvöld vestrænna ríkja hafi komist að þeirri niðurstöðu að það eigi að flytja einhvern til Sýrlands, ef við tökum Sýrland sem dæmi, og IOM, alþjóðleg stofnun Sameinuðu þjóðanna, getur ekki flutt fólk þangað vegna hættuástands í landinu. En stjórnvöld voru samt búin að komast að þeirri niðurstöðu að viðkomandi ætti að fara þangað, það væri bara fínt. Stofnunin segir: Við getum ekki flutt þig. Hendum þeim á götuna.

Það gefur augaleið að forsendur þessarar reglu eru rangar. Forsendan er sú að fólk geti farið, en það bara getur það ekki alltaf. Hingað til hefur hugtakið „umborin dvöl“ verið notað til að lýsa þessum aðstæðum, hlutskipti fólksins sem er í þessari stöðu og það hugtak er notað mjög víða í mörgum löndum enn þá. Þetta eru orð sem lögreglan notaði sjálf um þá stöðu þegar einstaklingur hefur ekki rétt til dvalar en það er ekki hægt að flytja hann. Dómsmálaráðuneyti Sjálfstæðisflokksins gaf út sérstaka yfirlýsingu og gaf þessum einstaklingum með því yfirbragð einhvers konar afbrotafólks sem það er ekki, með því að skipta þessu hugtaki út fyrir hugtakið „einstaklingar í ólöglegri dvöl“. Þau áréttuðu að þau eru ekki í neinni umborinni dvöl hérna, þau eru í ólöglegri dvöl. Til þess að sýna það ætlum við að henda þeim á götuna.

Rannsókn sem gerð var í Danmörku árið 2021 bendir á mjög óþægilega staðreynd. Í Danmörku er fólk sett í svona búsetuúrræði með takmörkunum eins og hv. formaður allsherjar- og menntamálanefndar er mjög spennt fyrir og mér heyrist hæstv. dómsmálaráðherra vera það líka og að margir séu spenntir fyrir því. Fólk er flutt í slíkar búðir eftir synjun og býr þar ár eftir ár. Þarna alast börn upp. Þarna eru komin hliðarsamfélög. Það sem gerist er að fólk býr þarna árum saman, áratugum saman, jafnvel ævina á enda eða það stingur af og fer í felur. Rannsóknin sýndi fram á það að mjög fáir fara aftur til upprunalandsins úr þessum hópi.

Hvað er ég að reyna að segja? Það sem ég er að reyna að segja er: Þetta er ekki bara það að fólk vilji ekki hlýða ákvörðunum stjórnvalda. Þessir einstaklingar voru ekki að sækja um byggingarleyfi, voru ekki að sækja um eitthvað sem snýst ekki um líf og dauða. Þetta snýst um líf og dauða þessa fólks. Það er forsendubresturinn. Fyrirsögn skýrslunnar, sem er á dönsku og ég ætla að þýða hana lauslega með minni frábæru grunnskóladönsku, er: Ný skýrsla um frávísaða hælisleitendur og heimför. Hin pólitíska stefna mun klúðrast vegna þess að hún byggist á röngum forsendum. Sem sagt, forsendur þessara laga eru rangar og við þessu var varað. Við bentum á það að fólk myndi ekki fara þrátt fyrir að vera svipt húsaskjóli og heilbrigðisþjónustu því að það telur sér raunverulega ekki fært að fara. Og hvað gerðist? Frétt í morgun: Tæplega 60 einstaklingar hafa fengið tilkynningu um þjónustusviptingu. 15 einstaklingar eru án allrar þjónustu. 14 eru farnir af landinu. Niðurstöður dönsku rannsóknarinnar, sem ríma reyndar við mína 15 ára reynslu af þessum málaflokki, benda til þess að þeir einstaklingar sem þó fóru hafi alls ekkert farið heim. Mögulega fóru þeir á götuna í öðru landi þar sem næturfrostið bætist ekki ofan á aðra ógn sem fólki stafar af heimilisleysi. Hver er sú ógn? Jú, algjört varnarleysi gagnvart ofbeldi, misneytingu, árásum, þjófnaði. Mögulega fóru þau á götuna í öðru landi þar sem fólk er ekki svipt heilbrigðisþjónustu þó að það sé svipt öllu öðru. Íslensk stjórnvöld hafa nefnilega ákveðið að reyna að vinna kapphlaupið að botninum. Við erum með mansalsfórnarlömb á götunni. Þessu vöruðum við sérstaklega við. Ég man ekki hvað ég hélt margar ræður hérna uppi í pontu þar sem ég sagði: Það er ekki einu sinni undanþáguákvæði í þessari blessuðu lagagrein sem undanþiggur börn og fólk með alvarlega fötlun og mikla þjónustuþörf. Mjög þröngar undanþágur og ekkert sem undanþiggur fólk í sérstaklega viðkvæmri stöðu, ekkert sem undanþiggur t.d. konur sem eru fórnarlömb mansals. Og hvað gerist þegar þú hendir fórnarlömbum mansals á götuna? Það hef ég farið mörgum orðum um. Allt bendir til þess að þau lendi aftur í misneytingunni sem hrakti þau hingað.

Ráðherrar tala um að þeir vilji auðvitað ekki hafa fólk á götunni. Það sagði hæstv. félags- og vinnumarkaðsráðherra hérna í gær. Það er eins og hann heyri það ekki að það er fólk á götunni. Nei, við viljum auðvitað ekki hafa fólk á götunni. Samt ætlar hann ekkert að gera, þetta er ekki hans vandamál. Þau bjuggust við því að fólk myndi fara því þau skildu ekki og skilja ekki enn að forsendurnar eru rangar. Þetta kom allt fram í umræðum hér á þingi en ekki eingöngu í okkar ræðum hér heldur kom þetta fram í umsögnum við málið. Embætti landlæknis, embætti sem ég held að flest okkar treysti, taldi óásættanlegt að svipta fólk rétti til heilbrigðisþjónustu 30 dögum eftir birtingu endanlegrar ákvörðunar þar sem það að njóta heilbrigðisþjónustu væri grundvallarmannréttindi og vísaði þar til alþjóðasamnings um efnahagsleg, félagsleg og menningarleg réttindi, um rétt sérhvers manns til að njóta líkamlegrar og andlegrar heilsu. Fyrir utan að það sé ómannúðlegt að neita einstaklingi um nauðsynlega heilbrigðisþjónustu geti það boðið heim hættu fyrir aðra, t.d. ef einstaklingur er haldinn smitsjúkdómi eða geðröskun sem hugsanlega er ekki metin alvarleg við fyrstu sýn.

Rauði krossinn á Íslandi, með alla sína reynslu og þekkingu, m.a. af alþjóðasamstarfi, benti á að fyrirséð væri að þau sem ekki yfirgefa landið innan 30 daga verði heimilislaus án framfærslu og njóti ekki grunnheilbrigðisþjónustu.

Íslandsdeild Amnesty benti á að þetta væru grundvallarmannréttindi og sneru að grunnþörfum fyrir fæði, húsnæði og nauðsynlega heilbrigðisþjónustu. Við erum ekki að tala um neina lúxusþjónustu hérna. Amnesty segir: „Mikilvægt er að tryggja að einstaklingar fái notið mannréttinda sinna að fullu þegar fyrir liggur framkvæmdarhæf ákvörðun í málum þeirra.“ Sérstaklega í ljósi þess að slík ákvörðun kemur oft ekki til framkvæmda svo mánuðum skiptir.

Læknafélagið áréttaði að synjun um aðgengi að heilbrigðisþjónustu stangaðist á við grundvallarmannréttindi. Mannréttinda- og lýðræðisskrifstofa Reykjavíkurborgar var mótfallin því að þjónustan félli niður. Mannréttindaskrifstofa Íslands benti á að þetta væru grundvallarmannréttindi, réttur til heilsu og mannsæmandi lífs, og taldi óásættanlegt að svipta fólk þjónustu, skilja það eftir heimilislaust án framfærslu og viðunandi heilbrigðisþjónustu og sagði, með leyfi forseta: „Býður það upp á mansal, ofbeldi og aðra hagnýtingu á aðstæðum viðkomandi.“

Mannréttindastofnun Háskóla Íslands bendir á að í almennum athugasemdum við frumvarpið komi fram að það gefi ekki tilefni til þess að skoða sérstaklega samræmi þess við stjórnarskrá. Hvorki var vísað til ákvæða stjórnarskrár né mannréttindasáttmála Evrópu í athugasemdum. Mannréttindastofnun Háskóla Íslands er nú ekki meiri anarkistasamtök en svo að hún segir að þetta sé afar óheppilegt. Stofnunin taldi ekki ljóst af lestri frumvarpsins hvort hin breytta regla gæti leitt til þess að einstaklingar féllu utan allrar þjónustu og framfærsluaðstoðar, t.d. á vegum sveitarfélaga. Þetta var óskýrt. Á þetta var bent.

Prestar innflytjenda og flóttafólks segja, með leyfi forseta:

„Ef breytingin nær fram að ganga þá þýðir það að grundvallarþjónusta er varðar heilsu, öryggi og velferð verður tekin frá viðkomandi einstaklingum sem þurfa þá að leita skjóls á götunni, hafi þau ekki yfirgefið landið sjálfviljug. Að okkar mati hlýtur slík framkvæmd af hálfu ríkisins að stangast á við grundvallarstefnu íslensku þjóðarinnar sem byggir á virðingu fyrir mannréttindum og skyldu okkar til að standa vörð um velferð allra sem dvelja á landinu. […] Það er staðreynd að fólk á flótta er viðkvæmur hópur sem er berskjaldaðri en aðrir fyrir því að verða fórnarlömb mansals og ofbeldis. Við teljum afar mikilvægt að hlúa áfram að þessum hópi til þess að hann komist ekki í slíkar örvæntingarfullar aðstæður að það skapi ný vandamál sem hefði afar neikvæð áhrif á þessa einstaklinga og samfélagið allt; sem myndi fylgja ýmis beinn og óbeinn kostnaður við að bregðast við. […] Það er fyrirsjáanlegt að niðurfelling grunnþjónustu þvingar fólk í erfiða stöðu sem aftur skapar álag á önnur félagsleg kerfi eins og til dæmis sveitarfélög og ýmis hjálparsamtök, þangað sem fólk leitar í neyð.“

Þetta voru varnaðarorðin. Með leyfi forseta: „I hate to say I told you so.“ Og ég meina hvert orð. Mér þykir mjög miður að hafa haft rétt fyrir mér. En hvað næst? Í fréttinni sem birtist í morgun kom fram að dómsmálaráðherra hyggist kynna frumvarp um búsetuúrræði með takmörkunum á haustþingi. Þetta úrræði hefur sannarlega verið kallað varðhaldsbúðir af mannúðar- og hjálparsamtökum og verið gagnrýnt. En skýtur það ekki skökku við þegar búið er að henda fólki á götuna að þá eigi að fara eitthvað að pæla í því? Ókei, það kemur frumvarp og hvað svo? Svo þarf að fara í einhverja uppbyggingu. Það er ekki verið að hugsa þetta í réttri röð. Það er verið að búa til vandamál en ekki að leysa þau.

Hvað er ríkisstjórnin að gera í þessari stöðu sem er uppi núna? Það eru tugir einstaklinga sem eru upp á náð og miskunn einstaklinga úti í bæ komnir og hjálparsamtaka sem standa frammi fyrir þeirri dílemmu að hjálpa stjórnvöldum að halda að þetta sé ekki vandamál með því að halda þessum einstaklingum frá ruslatunnunum á Austurvelli, sem gerir það að verkum að stjórnvöld átta sig ekki á því hvað þau eru búin að gera vegna þess að þarna er einhver búinn að grípa boltann. En það getur auðvitað ekki varað endalaust vegna þess að vasar þessara hjálparsamtaka og einstaklinga eru ekki ótæmandi. Ráðherra bendir á sveitarfélögin. Reyndar eru ekki allir ráðherrar sammála um það, hæstv. dómsmálaráðherra virðist gera sér grein fyrir því sem við bentum á hér, að sveitarfélögin bera ekki ábyrgð á þessu. Félagsmálaráðherra er hins vegar enn þá á þeirri skoðun og bendir á álit Lagastofnunar HÍ. Ég vek athygli á því að það sem Lagastofnun sagði í sinni álitsgerð var ekki það að sveitarfélögin bæru ábyrgð á þessu. Það var pínulítið farið ranglega með það í fjölmiðlum. Niðurstaða Lagastofnunar var sú að 15. gr. laga um félagsþjónustu sveitarfélaga grípi svokallaða útlendinga í neyð. Í fyrsta lagi snýst sú grein um að aðstoða túrista sem hafa týnt vegabréfinu sínu og vilja komast heim, snýst fyrst og fremst um að útvega flugmiða og gistingu í nokkra daga, ekki að taka á móti umsækjendum um alþjóðlega vernd sem hafa fengið synjun og vilja ekki fara. Forsenda 15. gr. er áfram samstarfsvilji og ekki samstarfsvilji einu sinni heldur ósk viðkomandi um að komast heim. Sú grein dekkar þetta fólk ekki, enda eru sveitarfélögin ekki að taka á móti þessum einstaklingum. Sveitarfélögin eru öll sammála um að þetta sé ekki á þeirra forræði. Ráðherra getur ekki bara yppt öxlum og sagt: Jú, víst.

Hvað sem líður afstöðu þingmanna til þeirrar lausnar sem vænlegust er á þessum vanda, sem er sá að einstaklingar fá synjun og neita að fara, jafnvel þeirra sem finnst rétt að setja á fót búsetuúrræði með takmörkunum, jafnvel þeirra sem myndu vilja loka fólkið alfarið inni, þá hljótum við öll að sjá að lögin sem voru samþykkt þann 15. mars síðastliðinn, og gera það að verkum að við erum búin að skapa nýja ógn við okkar samfélag og við einstaklinga sem þegar voru í mikilli neyð, eru ónýt. Þessi mistök þarf að leiðrétta. Þessi lög þarf að afnema. Við þurfum að vera sammála um það hér.

Ég gerði mitt besta.Forseti minnir á að þingmálið er íslenska. Ef vitnað er í erlendan texta þarf að snara honum yfir á íslensku strax á eftir.


Ræðumaður: Björn Leví Gunnarsson

Forseti. Jú, eitthvað kostar það nú efnahagslega séð. Réttlætið er tvímælalaust þarna til staðar en það er ýmislegt annað sem maður vill taka aðeins tillit til. Ég hef t.d. verið að berjast mikið fyrir því að 62. greinin í almannatryggingalögum, fyrrum 69. greinin, sé uppfærð á réttan hátt. Ef hún væri komin á réttan stað — það munar rúmlega 60% prósentum, hún þyrfti að vera 60% hærri bara til að viðhalda launaþróun — þá værum við einhvers staðar á þessu bili sem er í tillögu Flokks fólksins. Ég myndi vilja sjá stöðuna eins og hún væri ef við værum bara að fylgja lögum. Mér finnst ekkert endilega nauðsyn að þurfa að setja önnur lög þegar það á hvort eð er að fylgja þeim lögum sem er þegar búið að setja. Þannig að ég frábið mér aðeins að þurfa endilega að taka móralska afstöðu gagnvart öllum mögulegum málum sem eru send inn rétt fyrir þingsetningu. Hv. þingmaður veit að það eru tugir mála, alls ekkert svo stutt mál og alls ekkert svo einföld mál, og það er fullt af málum sem við Píratar sendum inn sem fá heldur engin svör frá öðrum flokkum en það þýðir ekki það að við drögum þá ályktun að fólk sem svarar ekki sé á móti málunum. Það er bara tvennt ólíkt. Ég get sleppt því að vera meðflutningsmaður á einhverju máli en verið samt sammála því. Og ég er að gera það núna. Ég styð markmiðið sem kom fram í frumvarpinu, tvímælalaust. Ég þarf hins vegar ekkert að vera meðflutningsmaður til þess að gera það.


Ræðumaður: Björn Leví Gunnarsson

Forseti. Mig langaði til þess að þakka þingflokki Flokks fólksins fyrir þetta frumvarp. Það að vera ekki meðflutningsmaður þýðir ekki að maður sé á móti eða með því. Það kemur alltaf í ljós í atkvæðagreiðslu um málið þegar allt kemur til alls. Kannski er það þannig að fólk hefur aðrar hugmyndir um það hvernig eigi að ná ákveðinni grunnframfærslu. Við í Pírötum höfum t.d. talað fyrir grunnframfærslu með einhverju fyrirkomulagi eins og borgaralaunum og þess háttar. Þannig að nákvæma útfærslan, þó að niðurstaðan sé kannski svipuð, væri eitthvað sem við værum tvímælalaust sammála. Hver veit nema þetta frumvarp, ef það færi alla leið í atkvæðagreiðslu, að við myndum greiða atkvæði með því. Það er ekkert ólíklegt. En ef við höfum eitthvað um það að segja þá myndum við kannski hafa frumvarpið eilítið öðruvísi og þar af leiðandi ekkert endilega vera meðflutningsmenn á þessu frumvarpi. Þannig að mér finnst pínu óheppilegt að kvarta undan því að einhverjir þingmenn sem fá, ég veit ekki hversu marga tugi beiðna um að vera með á þingmálum, sem þarf stundum að lesa á mjög tæknilegan hátt á mjög skömmum tíma, að það sé einhvern veginn skammaryrði yfir það að vera ekki með á einu eða öðru máli. Ég vildi bara koma því að í umræðunni að það að vera ekki meðflytjandi á máli þýðir ekki að maður sé á móti því.


Ræðumaður: Björn Leví Gunnarsson

Forseti. Ég þakka kærlega fyrir þessa tillögu. Það verður að segjast að maður hefur smá áhyggjur af afdrifum hennar, ef ég orða það þannig. Ég efast ekki um að ef tillagan væri borin upp til atkvæðagreiðslu þá myndi þingheimur samþykkja hana, annað kæmi mér mjög á óvart. En hvað myndi svo gerast? Þá kemur upp í minn huga ákveðinn frasi sem er „pólitískur ómöguleiki“, sem þýðir að af því að ákveðnir ráðherrar eru einfaldlega bara ósammála því sem þingið ákveður, samkvæmt stjórnarskrá er þingbundið lýðræði, þá bara gerist ekkert. Það er rosalega áhugavert. Það kæmi mér ekkert á óvart með þetta mál að svo færi. Það myndi í rauninni opinbera dálítið fyrir okkur hvernig stjórnmálin hérna á Íslandi virka í alvörunni, ekki eins og stjórnarskráin segir, með þingbundnu lýðræði, heldur með ákveðnu ráðherraræði.

Hv. flutningsmaður þessarar tillögu fór hérna yfir fjármálaáætlun og fjárlög þar sem stefna stjórnvalda birtist. Við erum með ríkisstjórn sem er, eins og hefur komið fram í þessari umræðu, með markmið upp á 55% samdrátt í losun á gróðurhúsalofttegundum. Þetta er stefna stjórnvalda, þau setja þetta sjálf í sína stefnuskrá, skrifa öll undir og ætla síðan að ná að framkvæma. Þetta birtist hvergi þegar það þarf að leggja peninginn á borðið til þess að sýna að það sé verið að ná þessu markmiði. Þegar fjármálaáætlunin er skoðuð er í ýmsum málaflokkum hægt að sjá markmiðin samkvæmt gömlu stefnunni. Hérna eru nokkrar tölur sem við þurfum aðeins að fara yfir til að átta okkur á samhengi hlutanna. Eins og hefur verið farið yfir áður var sett markmið um 40% samdrátt í losun gróðurhúsalofttegunda. Ísland ætlaði að ná þeim markmiðum og gerði samning með fullt af öðrum þjóðum um að ná þessu 40% markmiði sameiginlega með öllum þeim þjóðum þannig að 40% markmið hverrar þjóðar fyrir sig var sett í einn stóran pott og svo var útdeilt hversu miklu hver þjóð þyrfti að ná til að samtals allar þjóðirnar myndu ná 40%. Það þýðir að sumar þjóðir ætluðu að ná betri árangri heldur en 40% á meðan aðrar þurftu að ná minni árangri, samtals myndi það summast upp í 40% fyrir allar þjóðir. Úr varð að hlutur Íslands af því var 29%. Ísland þurfti að ná 29% samdrætti til að vera með í þessu sameiginlega bixi um 40% samdrátt. Það sem Ísland býður upp á er í rauninni minni lækkun á losun heldur en 40%. Allt í lagi. Þetta var það sem loforðið um 40% samdrátt þýddi, í raun og veru ekki 40% þegar allt kom til alls heldur 29%. Mjög áhugavert.

Næst er tekin ný ákvörðun í kosningunum síðast. Þá komu flokkarnir og lofuðu því sem er búið að setja í ríkisstjórnarsáttmálann, það á ekki að ná 29% samkvæmt gömlu viðmiðunum um þessi 40% í heildina heldur er núna miðað við 55%. Þá klórar maður sér aðeins í hausnum af því að það var verið að uppfæra sömu viðmið í Evrópu og veltir fyrir sér hvort Ísland verði hluti af nýjum sameiginlegum potti sem þýddi þá í rauninni ekki að Ísland myndi minnka losun um 55% heldur kannski um 35%, 40% eða eitthvað svoleiðis, alveg eins og var með 40% hlutfallið. En nei, þegar nánar er spurt þá segir hæstv. forsætisráðherra að þetta eigi að vera sjálfstætt markmið Íslands þannig að talan sem er í ríkisstjórnarsáttmálanum um 55% samdrátt í losun þýðir að Ísland ætlar að ná 55%, ekki einhverri lægri tölu saman með einhverjum öðrum þjóðum.

Þá fer maður að skoða hvernig það sést í fjármálaáætlun og fjárlögum ríkisstjórnarinnar, hvernig þau ætla að ná sínum eigin loforðum. Og það finnst ekki. Markmiðin sem eru þar eru miðuð við gamla loforðið um 29%, ekki 55%. Þar munar þó nokkuð mörgum prósentum. Við skulum hafa það á hreinu að við erum í smá vanda hérna, það verður að kalla þetta stefnuleysi því að stjórnvöld eru búin að lofa í ríkisstjórnarsáttmálanum að gera ákveðinn hlut og það er stefna sem er sett. Þegar stefnan er síðan ekki framkvæmd hlýtur að vera eitthvað vandamál í framkvæmd stefnunnar. Stefnuleysi er það eina sem mér dettur í hug því að aðgerðirnar sem koma á blað í fjárlögum og fjármálaáætlun ná ekki þessum markmiðum.

Þessi tillaga sem við erum með hérna er um að það þarf að gæta að réttlæti. Það er eitthvað sem við í þessum sal berum ábyrgð á. Þegar stjórnvöld gera stefnu um að ná ákveðnum markmiðum hingað og þangað þá hljótum við að spyrja okkur um réttlæti þeirra tillagna og sitt sýnist hverjum að sjálfsögðu um það. En í heildina tökum við ákveðna ákvörðun þegar allt kemur til alls, greiðum atkvæði samkvæmt okkar sannfæringu um það hvað okkur finnst vera réttlátt. Þetta er bara starf þingmannsins í hnotskurn. Og eins og ég sagði áðan, ef þessi tillaga kæmi til atkvæðagreiðslu þá efast ég ekki um að hún yrði samþykkt, ég held að hún yrði örugglega samþykkt en segi: Ef hún kemst til atkvæðagreiðslu. Það er áhugavert út af fyrir sig.

Næsta skref er að ráðherrarnir þurfa að koma henni til framkvæmda. Það er áhugavert í rauninni að það sé ekki búið að gerast nú þegar, því að þegar allt kemur til alls þá er það gríðarlega stór efnahagsleg aðgerð að ná þessum markmiðum sem eru sett hérna fram, að ná þessum markmiðum sem ríkisstjórnin sjálf hefur sett í ríkisstjórnarsáttmálann. Við erum að tala um 100 milljarða, væntanlega rúmlega það núna, á ári í innflutning á olíu, bara sá hluti. Það þýðir í raun og veru að við værum að spara ákveðin gjaldeyrisviðskipti og í þjónustu- og vörujöfnuði o.s.frv. um 100 milljarða á ári sem við myndum í rauninni græða með því að íslenskt efnahagslíf losni við að þurfa að flytja inn olíu. 100 milljarðar á ári er það sem þessi fjárfesting snýst um. Á móti kemur að ef við náum henni ekki þá erum við að tala um alla vega 10 milljarða á ári, ef ekki rúmlega það, í kostnað, af því að við náum ekki þessum markmiðum, af því að þá þurfum við að greiða fyrir það að ná þessum markmiðum annars staðar, af því að aðrir eru þá að ná þessum árangri fyrir okkur. Við erum að borga öðrum fyrir að sinna því sem við hefðum átt að sinna sjálf. Alla vega sá kostnaður, 10 milljarðar á ári, ætti að vera augljóst fjárfestingartækifæri til að geta síðan í framtíðinni sparað 100 milljarða á ári.

En nei, við erum með þessa ríkisstjórn sem setur sér markmið en einhverra hluta vegna skilar þeim ekki til þings, gegnum þingið eða í aðgerðum sínum í hinum ýmsu málaflokkum. Ég fagna því að við fáum svona tillögu til þess að reyna að vekja meiri athygli á því að það er eitthvað ekki alveg í lagi hérna með stefnumörkun stjórnvalda.


Ræðumaður: Andrés Ingi Jónsson

Frú forseti. Mig langar að byrja á því að þakka þingflokki Samfylkingarinnar fyrir að leggja fram þessa tillögu. Ég vil kannski byrja á því hvernig tillagan myndi slá mann ef maður hefði búið í helli síðustu fimm ár og myndi koma hingað inn á þing, grípa tillöguna og lesa:

„Alþingi ályktar að fela ríkisstjórninni að gera tímasetta og fjármagnaða aðgerðaáætlun til að tryggja réttlát græn umskipti …“.

Er það ekki það sem hún á að gera hvort eð er? Þetta er svo mikið grundvallaratriði, svo mikið grundvallarverkfæri til að ná einhverjum árangri í loftslagsmálum, að auðvitað ætti ríkisstjórnin að vera löngu búin að gera þetta. En vandinn er einmitt, eins og virðulegur forseti þekkir vel, að hún er ekki búin að því.

Í lok sumars fékk ég svar frá hæstv. umhverfis-, orku- og loftslagsráðherra um það hvenær hann ætlaði að uppfæra þá aðgerðaáætlun sem liggur fyrir af hálfu ríkisstjórnarinnar, vegna þess að hún er frá árinu 2020 og er að uppistöðu til sú sama og var lögð fram 2018, stuttu eftir að ríkisstjórnin tók við. Árin 2018 og 2020 var ríkisstjórn Katrínar Jakobsdóttur með önnur markmið í loftslagsmálum en hún er í dag. Miðað var við að vera í samfloti með Evrópusambandinu um 40% samdrátt í losun. Nú er miðað við 55% en aðgerðaáætlunin hefur ekki verið uppfærð til að endurspegla það. Það er eins og ráðherranum hafi ekki dottið í hug þegar hann settist í embætti eftir kosningar 2021 að hann þyrfti kannski að endurskoða þetta grunnplagg síns ráðuneytis.

Í svari ráðherra sem ég nefndi hér kom fram að hann teldi sig ekki bundinn af neinu öðru en lagarammanum, þar sem stendur að aðgerðaáætlun skuli uppfæra eigi sjaldnar en á fjögurra ára fresti. Hann ætlar að fullnýta sér þann tíma og koma með uppfærða aðgerðaáætlun núna um áramótin, þegar meira en helmingur er liðinn af þessu kjörtímabili. Þetta heitir að sitja auðum höndum. Þetta heitir alla vega ekki að sýna metnað. Þess vegna er ég hræddur um, frú forseti, að við hér á þingi þurfum að taka þessi mál dálítið til okkar, eins og t.d. með því að leggja til að ríkisstjórnin geri þær áætlanir sem henni er augljóslega ekki treystandi til að gera upp á sitt eindæmi og ég held að þessi tillaga til þingsályktunar væri nauðsynlegur þáttur í því. Það fer nefnilega ekki alveg saman sá metnaður sem ríkisstjórnin segist hafa í loftslagsmálum og þær aðgerðir sem hún grípur til, hvað þá sá árangur sem hún getur sýnt af verkum sínum.

Nú er þessi ríkisstjórn búin að sitja frá árinu 2017, í sex ár, og þess vegna erum við farin að sjá afraksturinn og uppskeruna af því sem hún sáði. Hún getur ekki lengur skýlt sér á bak við að einhverjar fyrri ríkisstjórnir hafi verið algerlega glataðar í þessum málum, þó að núverandi ríkisstjórn innihaldi reyndar flesta sömu flokkana og þær ríkisstjórnir. Nei, það er ekki lengur skálkaskjólið sem hægt er að fela sig á bak við. Núna eru það aðgerðir ríkisstjórnar Katrínar Jakobsdóttur sem eru vegnar og metnar þegar við fáum útreikninga frá t.d. Umhverfisstofnun, sem sýndu nú í sumar að markmið ríkisstjórnarinnar um 55% samdrátt í losun gróðurhúsalofttegunda fyrir árið 2030 væri fjarri því að nást miðað við þær aðgerðir sem til eru. Í staðinn fyrir 55% væri líklegt að 24% næðust. Þetta er m.a. vegna þess að ríkisstjórnin settist ekki niður og uppfærði aðgerðaáætlunina þannig að hún endurspeglaði þann metnað sem hún segist hafa aukið, þann meinta metnað sem hún hefur í loftslagsmálum.

Eins og kom fram í máli hv. frummælanda Oddnýjar Harðardóttur hér áðan þá kemur vissulega fram í stjórnarsáttmála ríkisstjórnarinnar að miða skuli að því að aðgerðir í þágu loftslagsmála stuðli að réttlátum umskiptum. Þó það nú væri. Þó það nú væri að við nýttum ferðina þegar við erum að bjarga jörðinni til að byggja upp betra samfélag í leiðinni. Samlegðaráhrifin eru augljós og það væri sorglegt að vera í kerfisbreytingum án þess að ná þeim fram.

En hvað sýna verkin? Hv. þingmaður nefndi rafbílana sem ASÍ kom inn á í sinni umsögn á síðasta þingi. Þeir eru einmitt fyrirtaksdæmi um það hvernig ríkisstjórnin hefur verið með ekki bara skakkan fókus heldur allt of lítinn fókus. Til þessa hefur meginþungi þeirra fjármuna sem hafa runnið í gegnum ríkiskassann, hvort sem er með beinum útgjöldum eða með ívilnunum á gjaldahliðinni, farið í að niðurgreiða rafbíla. Það er vissulega ein af aðgerðunum sem þurfti að grípa til, en að hún sé langtum stærri en nokkuð annað sem þessi ríkisstjórn hefur gripið til — aðgerð sem gagnast fólki með tekjur yfir meðallagi, sem er ekki þannig úr garði gerð að tryggt sé að hún dragi einu sinni úr fjölda fólksbíla á götunum vegna þess að rafbíllinn getur verið fjórða eða fimmta bifreið á heimili ef fólk vill og ívilnunin fylgir samt, þá er ekkert réttlæti í þessari aðgerð. Ríkisstjórnin er búin að vera algjörlega blind á þennan þátt.

Síðan var annað sem ég hjó eftir hjá hv. frummælanda, að ríkisstjórnin þyrfti að sýna frumkvæði og vísa veginn. Það er svolítið erfitt að festa hönd á því hvernig þetta er gert, en þetta er það sem vantar mest hjá ríkisstjórninni. Það vantar að ríkisstjórnin setji raunveruleg markmið, fylgi þeim eftir með alvöruaðgerðum og fjármagni og vísi veginn. Það er kjarninn í því sem loftslagsráð nefndi í uppgjöri sínu sem hv. þm. Þórunn Sveinbjarnardóttir nefndi áðan: Það vantar stefnu. Aðgerðaáætlunin inniheldur míkróskópískar aðgerðir á afmörkuðum sviðum samfélagsins, það vantar stefnu yfir allt samfélagið um hvað eigi að gera. Þá dugar ekki að benda á eitthvað óljóst í stjórnarsáttmála sem á ekki einu sinni að reyna að ná fram miðað við aðgerðir. Það vantar skýra stefnu sem helst væri samþykkt hér á þingi, ríkisstjórnin myndi leggja hana fram og hleypa henni í gegnum þinglega meðferð, og það vantar að lögfesta markmið. Eina markmiðið sem er búið að festa í lög er kolefnishlutleysi árið 2040 og þá treysti ríkisstjórnin því að fólk væri bara búið að gleyma tilvist sinni. Við þurfum að lögfesta markmiðið sem er næst okkur í tíma um samdrátt í losun gróðurhúsalofttegunda árið 2030, markmiðið samkvæmt Parísarsáttmálanum sem ríkisstjórnin segir að sé 55% en þyrfti að vera hærra. Gott og vel, lögfestum bara markmiðið sem ríkisstjórnin er með, byrjum þar. Þá þyrfti alla vega að ná þessu markmiði um 55% en ekki láta duga að rétt slefa upp í 24%, sem stjórnin ætlar að láta duga.

En hvað er ríkisstjórnin síðan að gera í dag? Við ræddum þetta aðeins í kringum fjárlagafrumvarpið. Hún er að draga saman umfang aðgerða í þágu loftslagsmála. Árið 2024 er hún að fara að draga þær aðgerðir saman. Bein framlög til málaflokka umhverfis- og orkumála munu lækka um 1,7 milljarða ef við tökum út fyrir sviga peninginn sem er millifærður af gjaldahliðinni vegna rafbílaívilnunar, 1,5 milljarða lækkun á beinum framlögum. Stuðningur við rafbíla mun þar að auki lækka um 4,8 milljarða vegna þess að peningurinn sem er millifærður er þetta mikið lægri en hann var á gjaldahliðinni. Samanlagt er verið að taka málaflokkinn niður um 6,5 milljarða. Á sama tíma og ríkisstjórnin stendur fyrir aðgerðum sem auka losun ár frá ári er hún að draga úr beinum stuðningi við aðgerðir gegn loftslagsbreytingum. Ef við bætum síðan ofan á þetta þeirri nýju gjaldtöku sem verður á notkun rafbíla, sem mætti alveg flokka sem gjaldtöku sem vinnur gegn grænum umskiptum þótt ekki sé hún endilega ósanngjörn eða óréttlát, bætast þar við u.þ.b. 6,2 milljarðar. Samanlagt er verið að rifa seglin um rúma 12 milljarða. Á sama tíma birtist þingmálaskrá frá umhverfis-, orku- og loftslagsráðherra þar sem hann treystir sér ekki einu sinni lengur til að leggja fram frumvarp um að banna olíuleit í landi sem aldrei hefur borað eftir olíu.

Frú forseti. Við þurfum að taka á þessu stjórnleysi ríkisstjórnarinnar. Sú tillaga sem við ræðum hér er eitt af verkfærunum til þess.


Ræðumaður: Andrés Ingi Jónsson

Herra forseti. Í tilefni dagsins má ég til með að hrósa hv. þm. Sigmundi Davíð Gunnlaugssyni. Það var nefnilega á þessum degi fyrir sjö árum sem Alþingi Íslendinga samþykkti sennilega það eina almennilega sem ríkisstjórn hans gerði, að fullgilda Parísarsamninginn um samdrátt gróðurhúsalofttegunda til að við höldum hlýnun jarðar innan 1,5°C. Takk, Sigmundur Davíð, fyrir að hafa náð þessu í gegn á sínum tíma. Nú eru sjö ár liðin og í tilefni þeirra tímamóta er kannski rétt að líta um öxl og horfa fram á við. Ríkisstjórn Katrínar Jakobsdóttur er með það markmið að draga úr losun gróðurhúsalofttegunda um 55%. Hvernig gengur það? Ef við skoðum breytingarnar frá því 2015, þegar ríkisstjórn Sigmundar Davíðs Gunnlaugssonar gekk inn í Parísarsamninginn, hefur sú losun sem er á beinni ábyrgð stjórnvalda dregist saman um 5%. Hún hefur dregist saman um 140 kílótonn, munið þessa tölu. 140 kílótonn er samdrátturinn á þessum sjö árum. Hvað er fram undan? Fram undan þarf að auka þennan samdrátt um 1.400 kílótonn. Næstu sjö ár þarf sem sagt að skila tíföldu því sem hefur verið skilað á síðustu sjö árum og á sama tíma eru aðgerðir ríkisstjórnarinnar að skila aukningu ár frá ári. Síðustu þrjú ár hefur verið aukning á losun gróðurhúsalofttegunda og það stefnir í enn eitt aukningarárið í ár. Aðgerðaleysi ríkisstjórnarinnar og metnaðarleysi og sjálfsblekking þegar kemur að loftslagsmálum er orðið að sjálfstæðu vandamáli. Við verðum að byrja það starf sem Sigmundur Davíð Gunnlaugsson hóf og gera betur en Katrín Jakobsdóttir gerir og skila okkur í land þannig að við séum ekki að velta skuldinni yfir á komandi kynslóðir. En þá þurfum við að horfast í augu við það, herra forseti, að loftslagsstefna núverandi ríkisstjórnar er gjaldþrota. Á næstu sjö árum þarf að draga losun saman um tífalt meira en á síðustu sjö árum og það er ekkert í störfum ríkisstjórnarinnar sem sýnir að hún stefni þangað.


Ræðumaður: Gísli Rafn Ólafsson

Virðulegi forseti. Það var sláandi að hlusta á hv. þm. Evu Sjöfn Helgadóttur fjalla um hina miklu aukningu á heimilisofbeldi hér á landi og þau áhrif sem slíkt ofbeldi hefur á þá sem fyrir því verða. Á 145. þingi var hegningarlögum breytt til að undirstrika alvarleika þessa ofbeldis. Þessi breyting var m.a. gerð til að leiða í lög hinn svokallaða Istanbúl-samning Evrópuráðsins um forvarnir og baráttu gegn ofbeldi gegn konum og heimilisofbeldi. Við þetta tækifæri var bætt við b-lið í 218. gr. hegningarlaga sem hljóðar svo, með leyfi forseta:

„Hver sem endurtekið eða á alvarlegan hátt ógnar lífi, heilsu eða velferð núverandi eða fyrrverandi maka síns eða sambúðaraðila, niðja síns eða niðja núverandi eða fyrrverandi maka síns eða sambúðaraðila, áa síns, eða annarra sem búa með honum á heimili eða eru í hans umsjá, með ofbeldi, hótunum, frelsissviptingu, nauðung eða á annan hátt, skal sæta fangelsi allt að 6 árum.“

Þessi skilgreining á ofbeldi í nánum samböndum virðist samt ekki vera nægilega skýr ef marka má þá dóma sem hafa fallið þar sem ekki er dæmt eftir þessari grein. Þetta gera þeir þrátt fyrir að fallið hafi fordæmisgefandi dómur í Hæstarétti í fyrra um nákvæmlega það hvenær þessi grein á við. Eins ríkir réttaróvissa um hver skilgreiningin er á nánu sambandi en miðað við dómafordæmi njóta ógiftir einstaklingar og einstaklingar í óskráðri sambúð ekki þessarar réttarverndar. Ég skora því á hv. allsherjar- og menntamálanefnd að taka til skoðunar að eigin frumkvæði hvort skýra þurfi betur þessa grein í lögum svo að hún verði auðlæsilegri og auðskiljanlegri fyrir þá sem þurfa að ákæra og dæma eftir henni.


Ræðumaður: Eva Sjöfn Helgadóttir

Forseti. Á ellefu mínútna fresti er kona eða stúlka drepin af fjölskyldumeðlimi á heimsvísu. Heimilisofbeldi er vandamál alls staðar og Ísland er þar ekki undanskilið. Það er mikil aukning í heimilisofbeldistilkynningum. Í fyrra voru um 2.400 tilkynningar til lögreglu um heimilisofbeldi og ágreining. Heimilisofbeldi er langoftast af hendi maka eða fyrrum maka. Sumir vilja meina að það sé einungis verið að tilkynna ofbeldi oftar en áður en í dómskerfinu er alvarlegum heimilisofbeldismálum að fjölga.

Herra forseti. Getum við raunverulega verið viss um að ástandið sé ekki að versna í þessum málaflokki? Dómstólar eru með grófari ofbeldismál á sínum borðum og fleiri þolendur sem leita í Kvennaathvarfið upplifa sig í lífshættu. Þetta er ógnvænleg þróun sem er að eiga sér stað hér, herra forseti, og því er ekki hægt að líta fram hjá. Þessi fjölgun er ein og sér hrikaleg en það sem er einnig sláandi er hversu lengi þolendur þurfa að bíða eftir aðstoð. 120 einstaklingar eru í þessum töluðu orðum á biðlista hjá Stígamótum — 120. Það er svo langt frá því að vera ásættanlegt, herra forseti. Einstaklingur sem leitar í Bjarkarhlíð þarf að bíða í allt að tvo mánuði eftir viðtali. Aldrei hafa jafn margar konur og í fyrra leitað til Kvennaathvarfsins. Þá snúa alla vega 12% þeirra heim aftur til gerenda og líklega mun fleiri. Heimilið á að vera griðastaður hvers og eins en raunin er sú að heimilið getur verið mjög hættulegur staður.

Forseti. Þessi bið hefur afleiðingar. Við verðum að taka því alvarlega að tilkynningum um heimilisofbeldi sé að fjölga. Við verðum að bregðast við því ef þolendur leita sér hjálpar en ekki bjóða einungis upp á biðlista. Þolendur þurfa hjálpina strax.


Ræðumaður: Andrés Ingi Jónsson

Forseti vill minna þingmenn á að gæta orða sinna. Þó að kannski megi gagnrýna almannatryggingakerfið þá gengur sennilega aðeins of langt að tala um heimsmet í heimsku og vitleysu í þingsal.


Ræðumaður: Gísli Rafn Ólafsson

Virðulegi forseti. Ég þakka hv. þingmanni fyrir seinna andsvarið. Hv. þingmaður virðist hafa áhyggjur af því að ég hafi ekki skoðað nægilega vel hvernig skattstofninn er og hvernig þetta fer allt fram á Norðurlöndunum. Þar sem ég sit ekki sjálfur í hv. efnahags- og viðskiptanefnd en hv. þingmaður fer væntanlega seinna í vikunni með formennsku þar, þá skora ég á hv. þingmann að framkvæma frumkvæðisúttekt á því innan nefndarinnar hvernig þetta er á Norðurlöndunum og í samanburði við fjármagnstekjuskatt á Íslandi. Ég hlakka til að sjá útkomuna úr þeirri athugun.

Þegar ég sagði hér áðan, sem hv. þingmaður spurði hvað ég meinti með, að þeir ríku ættu að borga sinn hlut af skattinum, þá var ég náttúrulega að tala um hlutfallslega. Það er til gömul og góð tilvitnun í einn ríkasta mann heims, Warren Buffett, sem sagði að það væri alls ekki réttlætanlegt að hann borgaði lægri skatt en ritarinn sinn sem væri launþegi. Ef skoðað er hlutfallslega hvernig sumir af þeim sem greiða sér út milljarða á milljarða ofan í fjármagnstekjur greiða minna til samfélagsins en launþegar sem hafa ekki þetta tækifæri, þá nota þeir alls konar ívilnanir til þess að borga lægri skatt, hvort sem það er til ríkis eða sveitarfélaga.


Ræðumaður: Gísli Rafn Ólafsson

Virðulegi forseti. Ég þakka hv. þingmanni fyrir andsvarið. Já, ég hef tekið tillit til þeirra og óskaði einmitt eftir upplýsingum frá rannsókna- og upplýsingaþjónustu þingsins um fjármagnstekjuskatt á Norðurlöndum og í nokkrum Evrópuríkjum. Það er rétt sem hv. þingmaður nefnir að það eru alls konar frádrættir og mismunandi reglur sem gilda á hverjum stað. Ég er hér með mjög nákvæma og glænýja úttekt á því frá rannsóknaþjónustunni og mun gjarnan láta hv. þingmann hafa eintak af henni. Það þarf að sjálfsögðu alltaf að vera einhvers konar sérákvæði. Til að mynda nefndi hv. þingmaður Finnland en þar er einmitt gott dæmi um undanþágu sem er líka til á Íslandi, þar sem hagnaður af sölu húsnæðis er skattfrjáls ef húsið eða íbúðin hefur verið nýtt sem fast heimili einstaklings eða fjölskyldu í samfellt a.m.k. tvö ár. Þetta erum við líka með. Það eru mismunandi reglur og ég held að það væri vel nærri lagi og mjög gott, þar sem ég veit að hv. þingmaður er að fara að taka við formennsku í efnahags- og viðskiptanefnd, ef nefndin myndi kynna sér vel allar þær reglur sem eru í gildi, hvers vegna þessar undanþágur eru á mismunandi hlutum og hvernig við getum lært af frændum okkar á Norðurlöndum að búa til fjármagnstekjuskattskerfi þar sem þeir ríku borgi sinn skerf til samfélagsins en borgi ekki lægri skatta en launafólk.


Ræðumaður: Gísli Rafn Ólafsson

Virðulegi forseti. Við erum hér komin að tala um hinn fræga bandorm en í þessu frumvarpi er það því miður þannig að gömul tugga ríkisstjórnarinnar er endurtuggin enn og aftur, þ.e. álögur eru hækkaðar á almenning á meðan fyrirtæki og fjármagnstekjueigendur sleppa nær alveg. Á sama tíma og ríkisstjórnin segist vera í baráttu við verðbólguna hækkar hún kostnað heimilanna og hellir þannig bensíni á verðbólgubálið.

Á sama tíma heyrum við flokk hæstv. fjármálaráðherra tönnlast á stöðugleika, en ég er farinn að halda að þessi stöðugleiki felist í því að það séu stöðugar hækkanir á öllu sem almenningur þarf að borga en að það sé líka stöðugleiki í því að þeir ríku þurfi að borga minna og minna. Já, stöðugleikinn sem þeir tala um er nefnilega ekki fyrir alla, bara þá útvöldu. Þetta sést einna helst þegar litið er til þess hvað fjármagnstekjuskattur hér á landi er lágur. Í þeim löndum sem við berum okkur saman við er fjármagnstekjuskatturinn mun hærri en gengur og gerist hér á landi.

Tökum nokkur dæmi. Í Danmörku er fjármagnstekjuskattur þrepaskiptur frá 37–42% og fer eftir því hversu háar tekjur fólks eru. Í Finnlandi er fjármagnstekjuskatturinn þrepaskiptur í 30 og 34%, með 4,4 milljóna mörk um það hvenær þú ferð yfir á efra þrepið. Í Noregi er meginreglan sú að fjármagnstekjur beri 22% skatt en það er sama hlutfall og gildir í raun um tekjuskattinn þar. Þeir eru reyndar með eitt sérstakt, sem ég nefndi hér áðan í andsvörum við hæstv. fjármálaráðherra, en það er að fjármagnstekjur af eignarhlutum í fyrirtækjum þarf að greiða út sem sérstaka tegund fjármagnstekna, enda eru þær kallaðar eigendatekjur. Yfirleitt er þar um að ræða arð eða hagnað af sölu hlutabréfa. Hugmyndin er sú að ekki eigi að vera hagkvæmara að taka út arð í stað þess að fá greidd laun úr eigin fyrirtæki og þess vegna bera þessar eigendatekjur hærra skatthlutfall, eða 37,8%.

Í Svíþjóð bera fjármagnstekjur 30% skatt en þó eru sérstakrar reglur varðandi persónulegar eignir og hagnað af hlutabréfum.

Svo má einnig nefna að á Írlandi er fjármagnstekjuskattur 33%, í Frakklandi er hann 30% og hátekjufólk er skattlagt um 4% til viðbótar og í Þýskalandi er skatthlutfall fjármagnstekjuskatts 25%, en þar er mjög takmarkað hvað má telja sem tengdan kostnað. Þegar þetta er borið saman við þau 22% sem greidd eru í fjármagnstekjuskatt hér á landi má sjá að Ísland er sannkallað velferðarsamfélag fyrir fjármagnstekjueigendur, eða ættum við kannski að kalla það bara skattaskjól? Það er mikilvægt að hafa í huga að samkvæmt upplýsingum frá Hagstofunni er sá fjöldi sem greiðir skatta af launum að dragast saman á meðan fjöldinn sem greiðir fjármagnstekjuskatt er að vaxa á milli ára. Hér er því komin gjá milli þeirra sem eru launþegar annars vegar og hinna sem geta nýtt sér það að stofna einkahlutafélag, skrifa þar ýmsan kostnað sem frádrátt, greiða sér út arð og komast þannig hjá því að greiða sinn skerf af samfélagslegum kostnaði. Það er vert að hafa í huga, eins og ég nefndi einmitt í andsvari við hæstv. fjármálaráðherra, að það eru helst sveitarfélögin sem verða af skatttekjum.

Við Píratar leggjum til að fyrsta skrefið í að auka réttlæti í skattheimtu hér á landi verði að fjármagnstekjuskattur verði hækkaður upp í 30%, á sama tíma og persónuafsláttur fjármagnstekna hækki upp í 400.000. Við þetta ættu að skapast nýjar tekjur fyrir ríkissjóð vegna fjármagnstekna sem í staðinn mætti t.d. nota til að lækka aðrar álögur á almenning eða til þess að stórbæta þjónustuna.

Víkjum nú að öðru en fjármagnstekjuskattinum, enda er bandormurinn frumvarp til breytinga á mörgum mismunandi lögum. Eitt af því sem taka má eftir þegar bandormurinn er lesinn er að engar aðgerðir eru í honum til þess að skattleggja frekar þá sem eiga t.d. margar eignir sem leigðar eru út til ferðamanna. Á sama tíma erum við að sjá verðbólgu og aðra hluti gerast vegna skorts á húsnæði. Þarna hefði verið hægt á auðveldan hátt að stýra því að það sem leigt væri út í langtímaleigu yrði ekki skattlagt eins hátt og það sem leigt er út í skammtímaleigu. Við sjáum heldur ekki fleiri notkunarskatta á þær yfir tvær milljónir ferðamanna sem koma hingað ár hvert og eru að nota og nýta virkilega innviði okkar, án þess að þurfa að borga jafn mikið fyrir þá eins og t.d. er gert annars staðar.

Ég fékk leiðréttingu frá hæstv. fjármálaráðherra áðan þegar hann nefndi að leggja ætti fram sérstakt kílómetragjald í október, að það legðist bara á bíla einstaklinga. Hann meinti fólksbíla, ekki bara bíla einstaklinga, þ.e. bílaleigubílarnir fá þetta líka og er gott að heyra það.

Talandi um bíla og rafbíla. Nú um áramótin fellur niður sérstök ívilnun á virðisaukaskatti af rafbílum, reiðhjólum og öðrum vistvænum farartækjum. Það hefur verið ánægjulegt að sjá á undanförnum árum hversu vel þetta hefur verið nýtt, t.d. voru 70% nýrra bíla rafbílar. Það verður áhyggjuefni ef þetta hlutfall dregst saman og líka t.d. ef sala á reiðhjólum dregst saman.

Annað sem vantar alveg inn í þetta frumvarp er það að við reynum að þrýsta á fólk og aðila að menga minna. Þar horfum við sérstaklega á þá sem eru að menga mest, stóriðjuna og aðra stórnotendur. Á flestum öðrum stöðum í heiminum er verið að leggja á hærra og hærra gjald til þess að þrýsta á þessa aðila að draga úr menguninni en hér á landi er útblásturinn að aukast á sama tíma og við eigum að vera að draga úr honum. Þarna, eins og hæstv. umhverfis-, orku- og loftslagsráðherra nefndi hér í sumar á ráðstefnu í Háskóla Íslands, munum sitja uppi með risastóran kostnað sem hlýst af því að við náum ekki þeim markmiðum sem við sögðumst ætla að ná í París 2015. Ef við náum ekki þessum markmiðum fyrir 2030 fáum við, samkvæmt mati ráðuneytis utanríkismála, rukkun um allt að 10 milljarða kr. Það þýðir ekki að ýta þessu á undan sér og segja: Við reddum þessu 2029/2030, vegna þess að við þurfum að draga úr á hverju ári um ákveðið mörg prósent svo að við náum því að fara niður í þennan útblástur 2030. Ég veit að við gætum notað 10 milljarða í margt annað heldur en að borga fyrir eitthvað vegna algjörs aðgerðaleysis hjá þessari ríkisstjórn þegar kemur að loftslagsmálunum. Það er von mín að eitthvað bætist við í þennan bandorm í meðförum þingsins til að tækla eitthvað af þessum málum.


Ræðumaður: Gísli Rafn Ólafsson

Virðulegi forseti. Ég þakka hæstv. ráðherra fyrir svörin og ég vona að þetta frumvarp líti dagsins ljós sem fyrst þar sem svo sannarlega er þörf á að taka á hlutum. Ég myndi hins vegar vilja leiðrétta hæstv. ráðherra, því að fjármagnstekjuskattur hér á landi er mjög lágur miðað við þau lönd sem við berum okkur oftast saman við, Norðurlöndin. Ég mun einmitt fara yfir það í ræðu minni á eftir.

Mig langaði að spyrja hæstv. ráðherra út í eitt sem hann fjallaði um hér áðan og það er að meira eigi að greiða fyrir notkun á bílum, sem betur fer. Fleiri og fleiri eru að fara yfir í vistvæna bíla og ekki koma lengur inn álögur á bensín. Verið er að hækka það sem er greitt fyrir að eiga bílinn en ég sé ekki í þessu frumvarpi neitt um það hvernig eigi að rukka kílómetragjald á bíla, þ.e. fyrir notkunina. Ég vildi gjarnan heyra meira um það frá hæstv. ráðherra.


Ræðumaður: Gísli Rafn Ólafsson

Virðulegi forseti. Ég fagna því sem hæstv. ráðherra fjallaði um áðan, að hann ætlaði sér að skoða hvernig hægt væri að tryggja að launatekjur væru ekki greiddar út sem fjármagnstekjur. Í Noregi er einmitt svipað módel þar sem tryggt er að þeir sem greiði sér út slíkt borgi tekjuskatt af því. Mig langar að byrja á því að spyrja hæstv. ráðherra hvenær hann reiknar með að leggja fram frumvarp um þetta.

Mig langar líka að spyrja hæstv. ráðherra um þessa breytingu sem við sjáum í því hvernig fólk fær greidd laun eða hagnað. Við sjáum þetta kannski á einfaldastan hátt með því að skoða tekjublöðin, sum tekjublöðin skoða tekjuskatt en önnur skoða bæði tekju- og fjármagnstekjuskatt og topp 50 listinn yfir sitthvort er mjög mismunandi. Maður sér að þetta hefur meira og meira flust yfir í það að fólk greiði sér út fjármagnstekjur og Hagstofan hefur einmitt bent á það. Þetta hefur líka áhrif á tekjur sveitarfélaga vegna þess að sveitarfélögin fá ekki hluta af fjármagnstekjunum á meðan þau fá að sjálfsögðu útsvarið, sem er hluti af tekjusköttunum. Mig langar því einnig að spyrja hæstv. ráðherra um það hvernig hann telur að hægt sé að bæta tekjustofna sveitarfélaga sem eru að fá lægri og lægri útsvarstekjur vegna þessara breytinga.


Ræðumaður: Arndís Anna Kristínardóttir Gunnarsdóttir

Forseti. Mér heyrist á hæstv. ráðherra að hann telji ekki að þetta sé mikið vandamál: Það er verið að skoða þetta, það er verið að vinna þetta í ráðuneytinu. Mig langar til þess að minna hæstv. ráðherra á að það er fólk sem er á götunni í þessum töluðu orðum, einhverjir tugir einstaklinga. Því langar mig til að spyrja: Hyggst hæstv. ráðherra láta hjálparsamtök úti í bæ sjá um að halda þessu fólki lifandi á meðan unnið er að byggingu fangelsisins eða hvaða lausna sem hann hyggst koma með á þessu? Hæstv. ráðherra segir hér: Við ætlum ekki að hafa fólk hér á götunni. Það er fólk hér á götunni. Ætlar hæstv. ráðherra einfaldlega að firra sig ábyrgð og bíða eftir því að sveitarfélögin taki við þessu? Ætlar hann að láta þetta hvíla á hjálparsamtökum úti í bæ sem hafa ítrekað haft samband við hæstv. ráðherra með símtölum og tölvupóstum sem hæstv. ráðherra svarar ekki? Það nægir ekki að mæta á einhvern opinn fund og segja sömu tugguna og kom fram í einhverjum ræðum hérna í mars. Hyggst hæstv. ráðherra ekki eiga neitt samtal við hjálparsamtök umfram þennan fund sem átti sér stað?


Ræðumaður: Arndís Anna Kristínardóttir Gunnarsdóttir

Forseti. Í umræðum um illa ígrundaðar breytingar sem gerðar voru á lögum um útlendinga þann 15. mars síðastliðinn, sagði hæstv. félags- og vinnumarkaðsráðherra, með leyfi forseta:

„En varðandi þau orð hv. þingmanna að hér muni fólk enda á götunni ef þjónusta er tekin af eftir brottvísun, þá er það auðvitað ekki rétt vegna þess að 15. gr. félagsþjónustulaga sveitarfélaga grípur fólk.“

Það var ekki fyrr en í byrjun ágúst, þegar lögreglan fór bókstaflega að bera fólk út á götu, sem það rann upp fyrir hæstv. ráðherra að sveitarfélögin myndu ekki grípa fólkið sem var úthýst í krafti nýju laganna. Það kom engum á óvart nema hæstv. ráðherra. Á meðan ráðherrar í ríkisstjórninni bentu hingað og þangað og töluðu í kross var fólk sem þegar var í gríðarlega viðkvæmri stöðu svipt grunnaðstoð án þess að eiga neina möguleika á því að bjarga sér sjálft því það má það ekki. Enginn aðili í kerfinu svaraði kallinu og hjálpaði þessu fólki. Það voru sjálfboðaliðar á vegum félagasamtaka og hjálparsamtaka sem gripu fólkið og hafa eftir fremsta megni reynt að halda því fjarri hraungjótum og yfir höfuð lifandi þar til ráðherra hugnast að finna lausn á þeirri stöðu sem hann tók þátt í að skapa. Samkvæmt mínum heimildum hefur hæstv. ráðherra hvorki haft samband við þessi hjálparsamtök að eigin frumkvæði líkt og hann sagðist leynt eða ljóst myndu gera né hefur hann svarað símtölum og tölvupóstum frá þeim. Nú eru fimm vikur liðnar og ekkert bólar á lausn. Því spyr ég hæstv. ráðherra hvað hann hyggst gera í þessari stöðu annað en að setja málið í nefnd. Hvers vegna hefur hæstv. ráðherra ekki sett sig í samband við þau sjálfboðaliðasamtök sem gripu þennan bolta fyrir hans hönd?


Ræðumaður: Arndís Anna Kristínardóttir Gunnarsdóttir

Forseti. Ég þakka hv. þingmanni eftirfylgnina. Ég skildi ekki almennilega þær hugmyndir sem hv. þingmaður var að stinga upp á eða spyrja hvort væru eitthvað sem mér hugnaðist, mér þótti þær ruglingslegar. En ég ætla að svara þessari spurningu með þessum hætti: Þegar einstaklingur fær jákvæða niðurstöðu þá fær hann annaðhvort stöðu flóttamanns, svokallaða viðbótarvernd, eins og frægt er orðið, eða dvalarleyfi á grundvelli mannúðarsjónarmiða. Þetta eru þrjú dvalarleyfi sem fólk er að sækja um. Þetta eru dvalarleyfi, fólk er að sækja um dvalarleyfi, það er í rauninni ekki að sækja um neitt annað. Þetta eru þær þrjár umsóknir sem eru skoðaðar þegar fólk sækir um svokallaða alþjóðlega vernd. Þegar fólk fær jákvætt svar um eitthvert af þessum leyfum þá fær það dvalarleyfi til eins til fjögurra ára og svokallað óbundið atvinnuleyfi. Það þýðir að þeim er ekki bara frjálst að vinna hvar sem þeim sýnist, í hvaða hlutfalli sem þeim sýnist, heldur geta þau líka stofnað sitt eigið fyrirtæki eða unnið sjálfstætt. Með öðrum orðum, einstaklingum gefst færi á að fara bara og sjá um sig sjálfir, finna sér íbúð, finna sér vinnu, hefja lífið. Ef við gerðum þetta á skemmri tíma þá held ég að það myndi spara fjölmarga milljarða. Vandinn er sá að þegar við segjum nei, t.d. — ég ætla að koma með eina tillögu: Hættum að senda fólk sem er með stöðu flóttamanns í Grikklandi til Grikklands, hættum að senda fólk til Ítalíu, hættum þessu vegna þess að þetta eru einstaklingarnir sem munu kæra málið vegna þess að þetta eru hræðilegar ákvarðanir. Það er verið að senda fólk í hræðilegar aðstæður. Þetta er löng málsmeðferð. Dyflinnarmál, þar sem á að senda fólk til annarra ríkja í Evrópu, taka marga mánuði vegna ákvæða Dyflinnarreglugerðarinnar. Ef við myndum ekki beita Dyflinnarreglugerðinni, t.d. í máli einstaklings frá Sýrlandi og taka málið til efnismeðferðar í stað þess að senda hann til Spánar, segjum að þetta væri Sýrlendingur, þá gæti hann fengið dvalarleyfi á einum degi í stað þess að það taki eitt og hálft ár að afgreiða málið hans vegna þess að það eru tímafrestir fram og til baka og við getum ekki ákveðið og það er kært fram og til baka og öll þessi vitleysa. Þessi tregða við að veita dvalarleyfi og segja já er það sem gerir þetta kerfi svona ógeðslega dýrt. Þannig að ég ætla bara að svara þessu svona: Við eigum að segja oftar já, það mun spara heilmikinn pening.


Ræðumaður: Arndís Anna Kristínardóttir Gunnarsdóttir

Frú forseti. Ég þakka hv. þingmanni fyrir spurninguna. Það er svolítið þannig að þegar maður lifir og hrærist í einhverjum málaflokki þá fer maður að taka svo mörgu því sem maður veit sem algerlega augljósu og gefnu. Ég ætla kannski bara að svara þessu með því að fara yfir það í hvað þessir 15 milljarðar fara. Kostnaðurinn við að halda uppi hæliskerfi, þetta er kannski — ég þakka hv. þingmanni kærlega fyrir þessa spurningu. Þetta er misskilningur sem þarf kannski að leiðrétta oftar. Hann fer ekki í að hjálpa fólki. Þessi kostnaður fer í málsmeðferð hjá Útlendingastofnun. Það eru lögfræðingar og aðrir sem sinna meðferð umsókna. Það eru tekin viðtöl og annað slíkt. Stærsti liðurinn held ég að sé uppihald einstaklinga, umsækjenda um alþjóðlega vernd. En hvers vegna þarf að halda þeim uppi? Það er ekki vegna þess að þeir bara geti ekki unnið og eigi svo bágt og séu komnir hérna til þess að leggjast á velferðarkerfið. Nei, það er vegna þess að þeir mega ekki vinna. Meðan einstaklingur er að bíða eftir svari við umsókn sinni þá má hann að jafnaði ekki vinna. Þá þarf að sjálfsögðu að halda fólki lifandi og sem betur fer erum við enn þá öll sammála um það þó að, eins og ég nefndi hérna áðan, það sé alltaf verið að færa hjá manni mörkin.

Málsmeðferðartíminn er allt of langur. Hvar er stysti málsmeðferðartíminn í þessum málum? Hann er langstystur í þeim málum þar sem þykir augljóst hver niðurstaða umsóknarinnar á að vera. Þetta átti við um tíma hjá einstaklingum frá Sýrlandi, einstaklingum frá Úkraínu, einstaklingum frá Venesúela og svo sannarlega ákveðnum löndum þar sem það er svona, hvað eigum við að segja, neikvæð flýtimeðferð, sem átti við einstaklinga t.d. frá Balkanríkjunum. Ef einstaklingur sækir um sem er danskur ríkisborgari þá fer hann í flýtimeðferð og það tekur mjög stuttan tíma. Málin taka lengri tíma ef við ætlum að segja nei, það tekur lengstan tíma að segja nei. Það tekur marga, marga mánuði og svo er það kært og það fer til kærunefndar útlendingamála og allan þennan tíma þarf að halda fólki uppi. Það er ekki vegna þess að fólk vilji það. Þessir einstaklingar vilja það ekki. Ég held að ég svari líka bara hv. þingmanni með því að segja að ef meint markmið breytinganna sem voru gerðar í mars væru sönn þá værum við á góðri leið en þau voru það ekki.


Ræðumaður: Arndís Anna Kristínardóttir Gunnarsdóttir

Frú forseti. Þrátt fyrir að þingmenn meiri hlutans og jafnvel ráðherrar hafi komið hér upp hver á fætur öðrum og sagt okkur að það sé ekkert að marka þetta plagg og félagasamtök úti í bæ séu skömmuð fyrir að vekja athygli á því sem þar stendur af því að það er ekki alveg eins og hlutirnir eiga að vera, þá ætla ég samt að benda á þá hluti í þessu plaggi sem ég tel að segi okkur sitthvað um stefnu og athafnir þessarar ríkisstjórnar.

Hv. þm. Kristrún Frostadóttir talaði um það í ræðu sinni í gær að þessi niðurskurður og stefna sem birtist þarna í fjárlögum skorti pólitík. Hún talaði um að það væri engin pólitík í þessu. Það er í rauninni verið að skera niður út í loftið. Það er bara verið að skera niður til að skera niður, ekki til að forgangsraða til framtíðar eða eitthvað slíkt. Mér fannst nú svolítið skemmtilegt hvernig hún komst að orði þegar hún sagði að það væri engin pólitík í því að reka stjórnsýsluna af því að það eru allir sammála um að það sé skynsamlegt að gera það.

Þrátt fyrir að það skorti pólitíska sýn í þetta skjal, í þetta frumvarp þá sýnir það samt svolítið pólitík þessarar ríkisstjórnar sem er að mörgu leyti mjög reaktíf. Hún er reaktíf á eigin framkvæmdir. Hvað á ég við með því? Þessi ríkisstjórn virðist taka ákvarðanir, og kannski orsakast þetta að einhverju leyti af þeim ólíku pólum sem mynda þessa ríkisstjórn og þeim málamiðlunum sem þurfa að eiga sér stað, en það er svolítið eins og það sé eitthvað sem gerist og annað ekki og afleiðingarnar eru einhver áhrif á fjárlögin, á útgjöld og tekjur ríkisins. En þar birtast líka áherslurnar og við sjáum það ágætlega í þessum fjárlögum. Þarna er það sem ég ætla að leyfa mér að kalla „random“ niðurskurð og flatar aðhaldskröfur út í loftið, af því við þurfum svo mikið að spara en sums staðar eru aukin útgjöld og það er ekki vegna þess að við höfum ákveðið að já, þetta sé það sem við viljum verja peningunum okkar í, heldur vegna þess að ríkisstjórnin hefur tekið ákvarðanir og í krafti meiri hluta síns á þingi samþykkt löggjöf, örugglega fleiri en eina, þótt ein sé mér sérstaklega hugleikin, sem stórauka útgjöld ríkisins í eitthvað sem ég held að okkur langi ekkert til þess að vera að eyða peningunum okkar í.

Þessi útgjöld eru þannig afleiðing af stefnu ríkisstjórnarinnar þó að það sé engin stefna á bak við þessa fjármálaáætlun og þetta fjárlagafrumvarp, eins og hv. þm. Kristrún Frostadóttir vakti athygli á með skemmtilegum hætti. Þessi útgjöld eru afleiðing af stefnu ríkisstjórnarinnar sem er í ofanálag byggð á ranghugmyndum, og nú ætla ég bara að taka það dæmi sem mér er þekktast: Síðastliðið vor, nánar tiltekið þann 15. mars, samþykkti meiri hlutinn hér á þingi breytingar á lögum um útlendinga. Það mátti skilja á máli þeirra sem studdu það frumvarp og það mál að það þyrfti að ráðast í þessar aðgerðir vegna þess að við værum að eyða allt of miklum peningum í útlendingamál. Það skýtur skökku við vegna þess að þessar breytingar gera ekkert annað en að auka útgjöld ríkissjóðs til útlendingamála. Ekki til þess að hjálpa fólki, alls ekki, þvert á móti fer þorri þess kostnaðar í það sem við getum kallað hæliskerfið, bara svo við tölum mannamál, fer í það að reyna að halda fólki frá landinu, koma því í burtu af landinu og senda skilaboð um að það sé ekki velkomið. Það eru útgjöldin, það er það sem þessir peningar fara í. Hæstv. fjármálaráðherra nefnir töluna 15 milljarðar, 15,3 milljarðar segir hann að fari í útlendingamál að þessu sinni. Þetta eru svakalegir peningar. Það er ekkert langt síðan, mér finnst eins og það séu hreinlega nokkrar mínútur síðan, ég stóð hérna uppi í pontu talandi um 6 milljarða og mér blöskraði. Þetta eru aukin útgjöld og þau munu stóraukast á næstunni. Það stendur reyndar í fjárlögunum að það sé verið að tala um tímabundið aukið framlag en það hefur líka verið þannig síðustu tíu árin með þessari stefnu ríkisstjórnarinnar, alltaf tímabundið aukið framlag til þess að reyna að koma fólki í burtu af þessu landi, fólki sem við þurfum á að halda.

Þessar breytingar á lögum um útlendinga sem voru gerðar í vor snerust hins vegar ekkert um sparnað. Þær snerust ekkert um það að skera niður í ríkisútgjöldum, að hætta að eyða peningum í uppihald á fólki sem á ekki rétt á að vera hérna eða annað slíkt, eins og mátti skilja á ræðum þingmanna meiri hlutans og jafnvel ráðherra, heldur snerust þessar breytingar fyrst og fremst um að senda skilaboð; það átti að reyna að fá fólk til að hætta að koma hingað. Vandinn við þetta er þessi: Þorri þeirra útlendinga sem koma hingað og leita verndar eru flóttamenn, eru raunverulegir flóttamenn. Það er ekki bara mín skoðun og það er meira að segja ekki bara skoðun mannúðarsamtaka eða annarra, þótt líklega myndu fleiri falla undir þá skilgreiningu heldur en þá sem ríkisstjórnin byggir á og stjórnvöld byggja á, því að samkvæmt þeim lögum sem við höfum hér og við vinnum eftir hér, sem þó eru ansi þröng, þá voru 92 af 3.591 umsækjanda í efnismeðferð sem voru ekki taldir eiga rétt á stöðu flóttamanns eða mannúðarleyfi, 92 af 3.591. Þetta er ekki stór hluti. Þetta eru þeir einstaklingar sem fá efnismeðferð umsóknar sinnar hér á landi.

Alvarlegustu breytingarnar á þeim lögum sem voru gerðar núna í vor voru þær að það var ákveðið að hætta að veita fólki þjónustu sem er búið að fá synjun og neitar að fara af landinu. Í upphafi voru þetta 20–30 manns af 4.000–4.500. Þetta kostar milljarða á milljarða ofan, þessi stefna. Það kostar sannarlega sitt að halda fólki uppi sem má ekki vinna, má ekki sjá um sig sjálft, er ekki heimilt að bjarga sér sjálft. Það sannarlega kostar sitt en það kostar langtum minna en það kostar meðalmanninn að draga fram lífið vegna þess að þetta er algjör lágmarksþjónusta. Einhver benti mér á það hversu skakkt það er að tala um þjónustu, þetta er bara lögfræðilegt hugtak. Við erum að tala um algjör lágmarksbjargráð. Við erum að tala um að fólk hafi þak yfir höfuðið og smá hafragraut til að borða á morgnana. Það er ekki verið að tala um neinar steikur, humra eða vín. Þrátt fyrir að fólk sé í erfiðri stöðu og fái synjun hérna er það lítill hluti sem fer ekki. Ég endurtek: Lítill hluti, mjög lítill hluti. Langflestir sem sækja um eitthvað og eiga ekki rétt á því hugsa með sér: Ok, ég á kannski aðra möguleika einhvers staðar annars staðar — og fara þá og leita þeirra möguleika. Það gerum við líka flest sjálf.

Það er lítill hluti sem telur á sér brotið, sem telur sig engu að síður, þrátt fyrir að stjórnvöld séu þeim ósammála, mögulega ranglega, ekki geta farið heim og gera það ekki. Reyndar er fólk í langflestum tilvikum þegar svo ber undir flutt gegn vilja sínum, bara í járnum. Það er handtekið og flutt upp í flugvél og flutt. Ég veit ekki hversu margir starfsmenn stoðdeildar ríkislögreglustjóra fylgja hverjum einstaklingi, ég man það ekki og held að það sé reyndar misjafnt eftir aðstæðum, en það er það sem er oftast gert. Þetta er gert ef það er hægt að flytja fólk til einhverra Evrópuríkja og þetta  er hægt að gera þegar þarf að flytja fólk til ríkja sem Ísland er með endurviðtökusamninga við og annað slíkt, sem eru nokkur. Svo eru ákveðin ríki þar sem eru engir slíkir endurviðtökusamningar og ríkin taka ekki við fólki í slíkum nauðungarflutningum. Þetta eru ekkert rosalega mörg lönd, þetta eru ekkert rosalega margir einstaklingar og sannarlega ekki stórt hlutfall af þeim sem hingað leita. Hins vegar er einn einstaklingur í þessari stöðu sannarlega of mikið, ég vek athygli á því. Þetta hljómar alltaf eins og mótsögn, við erum að tala um að þetta séu svo fáir einstaklingar en þeir eru samt of margir vegna þess að einn er einum of mikið.

Það sem er að gerast núna er að þessum einstaklingum var hent á götuna. Þau voru svipt skítuga herberginu þar sem þau bjuggu með þremur öðrum af alls konar þjóðerni og öllum kynjum, fólk með alls konar trú og í alls konar aðstæðum. Þau voru svipt 8.000 kr. sem þau fengu á viku og möguleikanum á að fá tönn dregna úr sér ef hún skemmist. Þetta er þjónustan sem fólk var svipt. Því var hent út á götu, út á guð og gaddinn og sváfu — og sofa, vonandi þó enginn enn þá — í hraungjótum. Þeir einstaklingar sem eru ekki hérna úti á Austurvelli eða í hraungjótum þurfa ekki að vera þar vegna aðkomu hjálparsamtaka og einstaklinga sem hafa gripið inn í fyrir hönd stjórnvalda til að halda fólki lifandi hérna, svo við séum ekki með það deyjandi úti á götu. Þetta var markmiðið en þessi breyting var byggð á því að það væri svo hræðilega vont að vera að eyða öllum þessum peningum í að halda uppi fólki sem á að fara heim til sín þannig að við tökum þjónustuna af þeim, til þess að þau fari bara heim til sín. En hvað gerist? Þau gera það ekki.

Það kom út skýrsla um þessi mál í Danmörku, að ég held árið 2021, en við erum einmitt að herma eftir Danmörku með svona leiðir. Danir eru reyndar komnir skrefinu lengra en hæstv. dómsmálaráðherra hefur lýst því yfir að hún vilji stíga það skref með sérstöku ævifangelsi fyrir þessa einstaklinga. Það sem gerist þarna er að fólki er hent á götuna og það fer ekki. Einhver fóru af landinu en það er ekkert sem bendir til þess að þau hafi farið heim til sín. Einstaklingar sem telja sig ekki geta farið heim til sín reyna að komast eitthvert annað. Þeir lenda sennilega á götunni einhvers staðar annars staðar, í öðru Evrópuríki. Þessi lög eru því byggð á röngum forsendum. Þau eru byggð á ranghugmyndum. En það sem þessi skýrsla sýndi sem kom út í Danmörku, af því að nú eru Danir líka með þetta kerfi, var að mjög lítill hluti fólks fer, enda eru afleiðingarnar mjög skýrar. Í Danmörku eru búðir, svokölluð búsetuúrræði með takmörkunum eins og við viljum  kalla það þótt þetta sé bara lífstíðarfangelsi fyrir saklaust fólk þar sum þeirra eru opin að hluta en önnur ekki. Þarna alast börn upp. Þarna eru skólar. Þarna getur fólk meira að segja unnið við hitt og þetta. Það hafa myndast svona hliðarsamfélög af því að einstaklingar fara ekki. Þetta er náttúrlega rándýrt. Það er rándýrt að halda úti þessum úrræðum og það er enn dýrara að halda úti úrræðum þar sem fólk á að vera lokað inni, eins og sumir vilja hafa það, vegna þess að öryggisgæsla og annað er eitt það dýrasta sem við rekum. Þannig að þetta snýst alls ekki um sparnað, bara alls ekki neitt. Þetta eru ekki margir einstaklingar í stóru myndinni en sannarlega allt of margir, eins og ég hef tæpt á.

Þær hugmyndir sem eru hérna uppi eru enn þá dýrari en fyrirkomulagið sem var við lýði, sem var þannig að fólk var með þessa lágmarksgrunnaðstoð þangað til eitthvað, þangað til það fann einhver úrræði, önnur ríki. Jafnvel Ungverjaland og Pólland, sem eru þekkt fyrir að vera með einna hræðilegustu stefnuna gagnvart útlendingum í Evrópu og þótt víðar væri leitað, veita fólki kost á því að fá einhvers konar dvalarleyfi, sækja um einhvers konar dvalarleyfi eftir ólögmæta dvöl, sannarlega að 10–12 árum liðnum en það er meira en við erum að gera. Það er meira en við erum að bjóða. Við höfum sannarlega skítamixað þessi mál hingað til. Hingað til hafa einstaklingar verið hérna jafnvel í tíu ár. Ég veit um dæmi þess að fólk hafi verið hér í tíu ár og algerlega fallið milli þilja. Það er réttindalaust og getur ekki unnið, getur ekki gert neitt og lifir bara í algerri eymd. Tíu ár af lífi þess eru farin út um gluggann þegar íslensk stjórnvöld vakna allt í einu og sjá að kannski þurfa þau að finna einhverja aðra lausn en þá að ganga út frá því að fólk geti bara drifið sig heim, sem það getur ekki.

Ég ætla ekki að gera lítið úr því að þetta er áskorun fyrir stjórnvöld og þetta er vandamál og við erum ekkert fyrst til að glíma við það vandamál að geta ekki framfylgt ákvörðunum sem stjórnvöld taka. Það eru hins vegar til aðrar leiðir en þær leiðir sem við erum að reyna hér og við þurfum ekkert að finna upp hjólið í þeim efnum til að glíma við það. Hverju er ég í rauninni að reyna að koma á framfæri hérna? Ég er að reyna að útskýra að þetta er rándýrt fyrir íslenska ríkið. Þetta hefur engin áhrif á þorra þeirra sem hingað leita. Það er ekkert sem bendir til þess að þetta muni eitthvað fækka fólki sem kemur hingað vegna þess að flestir sem koma hingað eru að flýja stríð í Úkraínu, eru að flýja aðstæður í Venesúela, eru að flýja ákveðnar aðstæður og geta komið hingað, þetta eru einstaklingar sem geta komið hingað án vegabréfsáritunar. Það er ekkert sem sendir þessum einstaklingum nein skilaboð. Þetta er mjög lítill hópur sem mun ekki koma til Íslands og það verður þá bara vegna þess að við erum svo vond við útlendinga. En það sem verra er: Skilaboðin sem þetta sendir eru eingöngu þau — og þau fara til alls heimsins og til allra sem búa á Íslandi líka — að við séum vond við útlendinga. Við viljum ekki útlendinga, við viljum ekki fólk og sérstaklega ekki fólk af ákveðnum uppruna. Þetta eru skilaboðin sem þetta sendir, að við séum reiðubúin að henda fólki út á guð og gaddinn ef það drífur sig ekki heim.

Hvort sem fólk óttast að verða flutt eða ekki þá eru þetta skilaboðin og þessi skilaboð eru grafalvarleg. Það sem ríkisstjórnin er að gera þarna er að skapa hættu í samfélagi okkar, hættu sem við eigum að vera að berjast gegn. Við eigum að vera að snúa þessari þróun við. Það er ekki verið að spara neina peninga með þessu. Það er ekkert við þetta sem bætir samfélag okkar með neinum hætti, hvorki fjárhagslega né með öðrum hætti. Okkur vantar fólk. Ég held að það hafi margkomið fram að Ísland vantar fólk og þorri þeirra einstaklinga sem koma hingað og sækja um vernd fá hana, oft mjög fljótt þegar þau koma frá ríkjum sem eru talin í hættu, eins og Úkraínu. Íslensk stjórnvöld eiga að mörgu leyti hrós skilið fyrir það hvernig tekið var, og er, á móti Úkraínufólki en þetta er fólk sem fer mjög fljótt út í lífið og við sjáum að mörg þeirra eru nú þegar að byggja upp líf sitt og annað.

Sannarlega erum við að glíma við áskoranir varðandi innviði og annað á Íslandi en við vitum vel að það hefur ekkert með þennan hóp að gera. Þessi hópur er brotabrot þar. Það eru þúsundir einstaklinga sem flytja til Íslands árlega frá Evrópuríkjum án þess að spyrja kóng eða prest. Það eru þúsundir Íslendinga sem flytja til baka árlega. Það eru milljónir ferðamanna sem koma hingað á ári. Þetta eru byrðarnar á innviðunum. Við erum að glíma við það og við eigum að vera fókusa á það. Hvað ef við tækjum þessa 15 milljarða sem við erum að setja í einhver skilaboð sem gera ekkert annað en að auka hatur og pólaríseringu í samfélaginu, gera ekkert til að fækka því fólki sem kemur hingað, gera ekkert til að minnka útgjöld ríkissjóðs til framtíðar — hvað ef við tækjum þessa 15 milljarða, hættum þessari vitleysu og gerðum þetta eins og við vorum að gera þetta? Þetta var þolanlegt kerfi að mörgu leyti, þótt það sé óþolandi að þurfa að segja það og það sé alltaf verið að ganga nær og nær þolmörkunum hjá manni. En hvað ef við tækjum þessa 15 milljarða og notuðum þá í innviðauppbyggingu? Hvað við tækjum eitthvað af þessum 15 milljörðum og notuðum í það sem er verið að skera niður í þessu fjárlagafrumvarpi; að kenna fólki íslensku, tryggja aðgang fólks að íslenskukennslu? Það þarf að taka það út, 240 milljónir ef ég man rétt, rétt tala er í breytingartillögu okkar Pírata þar sem við erum að leggja til að íslenskukennsla verði ekki skorin niður.

Þessi stefna er svo arfavitlaus á allan hátt. Okkur vantar fólk. Fólk er ekki kostnaður og það er engin hámarksstærð á samfélögum. Fjölmenning skapar áskoranir, hún gerir það, en fjölmenning er engin ógn nema við búum ógnina til. Og við erum að búa ógnina til með þessum fjandsamlegu skilaboðum. En það eru ekki útlendingarnir sem verða reiðir við það að við séum að senda þeim vond skilaboð, nei, við erum að ýta undir hægri öfgaöfl. Við erum að gefa þeim rödd, gefa þeim „platform“ sem hatast við þessa hópa, sem hafa haft vit á því að þegja hingað til. Það er það sem við erum að gera og það er ógnin sem við erum að skapa með þessari stefnu. Við sjáum það hreinlega hjá lögreglunni sjálfri, lögreglan sjálf er að tala um það. Hún segir að það séu engin merki um einhver íslömsk öfga-eitthvað, hryðjuverka-eitthvað, engin merki. Það eru hins vegar mörg merki um mikla hættu sem steðjar að samfélagi okkar og þetta er ein helsta ógnin, vegna öfga hægri afla. Þið sjáið hvernig er verið að hóta hinsegin fólki á Íslandi í dag. Og ég get sagt ykkur að þið vitið ekki helminginn vegna þess að það er ekki alltaf gagn að því að opinbera það sem er í gangi, því að maður vill ekki veita því meiri athygli. En þetta er skelfileg staða og það er búið að vera algjörlega ógeðslegt að fylgjast með hvernig hefur verið talað um hinsegin fólk í fjölmiðlum á síðustu dögum. Og þetta er engin tilviljun, þetta er ekkert óvart. Þetta er vegna þess að það er verið að gefa þessum öflum byr undir báða vængi.

Það er þarna sem áskorunin liggur þegar samfélag okkar verður fjölmenningarsamfélag og það sem við þurfum að gera er að standa vörð um samfélag okkar eins og við höfum byggt það upp. Hvernig gerum við það? Við gerum það ekki með því að senda hatursfull skilaboð og eyða milljörðum í það í þokkabót. Við gerum það með því að tryggja tungumálið okkar. Hvað er það sem gerir okkur að þjóð? Hvað er það sem gerir Ísland að Íslandi og er það sem við erum svo hrædd við að missa? Það er tungumálið. Það er sagan okkar. Það er náttúran. Það eru mannréttindin. Það er réttarríkið sem við höfum byggt hérna upp, friðurinn, dýrðin. Þetta er það sem við eigum að vera að passa upp á en við erum að gera öfugt, við erum að vinna gegn eigin menningu með því sem við erum að gera. Við erum að skemma hana innan frá. Það eru ekkert útlendingar sem eru að eyðileggja þetta samfélag heldur erum við að gera það sjálf af ótta og það er óþarfi.

Ég ætlaði nú alls ekkert að koma hérna og halda reiðilestur um útlendingamál þótt margar ræður mínar fari gjarnan í þá átt, heldur vildi ég fyrst og fremst í þessu samhengi benda á það að útgjaldaaukningin sem við sjáum í þessu fjárlagafrumvarpi er ekki vegna þess að við erum að reyna að hjálpa mörgum. Hún er ekki vegna þess að við erum svo góð við flóttamenn, það er öfugt, það er vegna þess að við erum að fara í öfuga átt. Hér er nóg af störfum, hér er nóg pláss og okkur vantar fólk.

Þá ætla ég aðeins að vinda mér í aðra sálma. Eins og hv. þm. Andrés Ingi Jónsson benti á í ræðu sinni í gær þá er ekki nóg að það séu mörg störf hér því að það eru engin störf á dauðri jörð. Og nú erum við komin út í enn aðra sálma. Hvað er það sem tryggir samfélag okkar? Við getum alveg gleymt öllu ef við erum ekki með réttindin okkar en við getum enn frekar öllu gleymt ef það er ekki hægt að lifa á jörðinni. Það sem er mjög sláandi að sjá í þessu fjárlagafrumvarpi, og ég er kannski að einhverju leyti að endurtaka það sem hv. þm. Andrés Ingi Jónsson sagði í ræðu sinni í gær en ég tel það bara aldrei of oft sagt sem skiptir máli, er að það eina sem þessi ríkisstjórn er að gera eða þykist vera að gera í loftslagsmálum eru þessi orkuskipti. Í þessu fjárlagafrumvarpi er hins vegar, eins og hv. þm. Andrés Ingi Jónsson benti á í nokkuð nákvæmu máli,  í rauninni verið að falsa upplýsingar með því að færa tölur úr einum lið yfir í annan til að láta líta út fyrir að við séum að auka fjárframlög til loftslagsmála. Og það er sannarlega til loftslagsmála í merkingunni rafmagnsbílar handa ríkum. En gefum þeim kredit, það er verið að setja mikla peninga í það að sem flest geti keypt sér Teslu þótt það nái vitanlega ekki til þeirra sem mest þurfa á að halda heldur til þeirra sem væru alveg til í að eiga Teslu til viðbótar við bensínbílinn, því miður, en það er svo sem önnur og lengri umræða. Það er sem sagt ekki verið að auka framlög hvað þetta varðar, og reyndar sýndi hv. þm. Andrés Ingi Jónsson fram á að það er verið að minnka framlög með því að færa tölur sem voru áður í útgjaldaliðnum. Hvernig getur það verið í útgjaldaliðnum? Jú, með því að fella niður ákveðin gjöld, það er veittur afsláttur — fyrirgefið í tekjuliðnum, og það er fært yfir í útgjaldaliðinn þannig að t.d. afsláttur sem við vorum að veita sem kostaði X, það erum við núna bara að veita í framlögum. Það er bara verið að færa til, það er ekki verið að auka framlögin neitt og að því er virðist er verið að minnka þau.

Það sem meira er, og hv. þm. Andrés Ingi Jónsson benti á það líka, sem sýnir metnaðarleysi og stefnuleysi í þessu plaggi og í því sem ríkisstjórnin er að gera, þá er ekkert búið að reikna út, það er ekkert búið að meta. Það er ekkert verið að meta hvaða áhrif þessar aðgerðir, eða ekki-aðgerðir, munu hafa á markmið ríkisstjórnarinnar í loftslagsmálum. Við erum með einhver markmið um X minnkun á losun, sem að því er virðist er að fara í öfuga átt og mun engan veginn nást á næstu árum, sennilega vegna þess að það er ekkert plan, það er engin áætlun. Líkt og hv. þm. Andrés Ingi Jónsson benti á þá er eðlilegt til þess að ná slíkum markmiðum, þú ert með töluleg markmið, að það sé gerð úttekt á því hverju sinni þegar það er farið í einhverjar aðgerðir hvaða gagn það gerir. Gerir það eitthvert gagn og hvaða gagn gerir það og hversu mikið? Hvað þurfum við að gera til þess að ná þessum markmiðum? Það er ekkert í gangi. Losun hefur aukist ef við lítum til síðustu ára, í besta falli staðið í stað um tíma, og ekkert sem bendir til þess að við séum að fara að ná þeim markmiðum sem við höfum sett okkur. Enda eru markmiðin bara sett eins og kannski allt annað, út í loftið, eins og niðurskurðurinn allur, út í loftið með krosslagða fingur: Sjáum hvað gerist, við ætlum að gera þetta og gerum það bara einhvern veginn. Þetta er kannski svolítið íslenskt. Kannski er þetta íslenska menningin sem við erum svo hrædd um að spillist með of mörgum útlendingum. Og hvað er lagt til hér? Ekkert. Það er ekkert lagt til til að leysa þetta vandamál.

Ég ætla að láta staðar numið hér í bili þótt ég gæti sannarlega staðið hér í allan dag og bölsótast yfir stefnuleysinu.


Ræðumaður: Andrés Ingi Jónsson

Herra forseti. Ef við hugsum okkur bara aðstæðurnar sem við erum að búa til fyrir fólkið sem kemur á eftir okkur, fólkið sem tekur við búi hérna ef við klúðrum loftslagsmálunum, þá held ég að það að keyra um á aðeins eldri bílum en við myndum vilja sé léttvæg fórn og eitthvað sem við þyrftum að skoða með opnum huga, hvort sem við búum á höfuðborgarsvæðinu eða landsbyggðinni. Svo er náttúrlega markmiðið ekki bara að skipta út mótornum í ökutækinu, það er líka að breyta samgöngumynstrinu þannig að ökutækjunum fækki. Við þurfum ekki bara hreinni bíla, við þurfum færri bíla. Þar er höfuðborgarsvæðið í sérstaklega góðri aðstöðu til að ná fram stórum breytingum á stuttum tíma. Í þéttbýlinu er hægt að gera fólki auðvelt að komast á milli staða bíllaust.


Ræðumaður: Andrés Ingi Jónsson

Herra forseti. Á þessu ári er búið að nýskrá 7.645 bíla sem ganga fyrir bensíni eða dísil að öllu eða einhverju leyti. Þessir bílar verða flestir alveg í fínu lagi 2025, 6, 7, 8. Þeir verða flestir í fínu lagi 2030. Á síðasta ári voru svona bílar sem voru nýskráðir yfir allt árið, af því að hérna erum við náttúrlega bara að tala um árshlutatölur, 12.000 talsins. Það er bara heill hellingur til af bílum sem munu vera fullboðlegir næstu árin þó að við myndum hætta að flytja inn og nýskrá bensín- og dísilbíla. Spurningin er: Ætlum við að leyfa nýskráningu á 12.000 bensín- og dísilbílum á ári í ár og næsta ár og eitthvað á þessum skala alveg til 2030 sem síðan verða hér á götunum til 2040 og spúa út koltvísýringi sem við þurfum að ná niður fyrir þann tíma? Við þurfum að gera allt; við þurfum að byggja upp hleðslunetið og við þurfum að búa í haginn fyrir öll umskiptin. Við þurfum að gera þetta allt samhliða. Við getum ekki beðið eftir því að allt verði tilbúið til að geta síðan tekið í gikkinn. Það ætti ekki að vera mikið mál, held ég, að flýta banni við nýskráningum bensínbíla vegna þess að það er til nóg af þeim á götunum í dag. Eins og ég segi: Þetta var frekar skýr niðurstaða þegar Orkustofnun kynnti orkuspárlíkanið. Þetta snýst bara um það hvort við ætlum að standast skuldbindingar og með því að hleypa fleiri bensínbílum á göturnar þá erum við að segja: Nei, við ætlum ekkert endilega að standast þær.


Ræðumaður: Andrés Ingi Jónsson

Herra forseti. Jú, hvata er þörf en það mega ekki bara vera hvatar. Ég held að við megum sletta latínu í ræðustól en hagfræðingarnir hjá Alþjóðabankanum tala stundum um „bonus malus“-kerfi, að til þess að ná fram hröðustu breytingum á kerfum þurfi bæði að vera með hvata og einhvers konar, ég vil ekki kalla það refsivönd en það er eitthvað öfugt við hvata. Þannig nærðu fram hámarksáhrifum. Varðandi rafbílana t.d. eða orkuskipti í vegasamgöngum þá erum við bara búin að vera með bónushlutann, við erum bara búin að leggja til styrki til ýmissa fyrirtækja, við erum búin að vera með ívilnanir hjá þeim sem kaupa hreinorkubíla. Hin hliðin hefur algerlega verið vanrækt og fyrir vikið hefur þetta verið nokkuð útgjaldaþungt fyrir ríkið. Eðlilegra hefði kannski verið að trappa í rólegheitum upp kolefnisgjöld á mengandi bílana og nota þær tekjur til að styðja við uppbygginguna hinum megin og ekki bara beint í vasa bíleigendanna heldur til að byggja upp innviðina sem þarf að stóla á. Það sem við, sem hið opinbera, þurfum líka að gera er að við þurfum að byggja upp valkostina. Ef við viljum koma fólki ekki bara út úr bensínbílum heldur rútubílum almennt þá þurfum við að gera fólki það kleift með því t.d. að hraða framkvæmdum við borgarlínu eins og við getum og með því að byggja upp strætókerfið hér á höfuðborgarsvæðinu og um allt land eins mikið og við getum samhliða því. Leið 55 til Keflavíkur er uppáhaldsdæmi okkar sumra um leið sem ætti að vera hryggjarstykkið í strætókerfi á Íslandi en er það ekki. Það er eitthvað skakkt við að leið sem gengur frá miðbæ Reykjavíkur til Keflavíkurstöðvar sé jafn léleg og leið 55. Síðan er arðbærasta fjárfestingin í samgönguinnviðum peningar í göngu- og hjólastíga og að hjálpa fólki að komast þannig á milli staða.


Ræðumaður: Andrés Ingi Jónsson

Herra forseti. Fyrst varðandi hver það er sem ætti að byggja upp þéttriðið net hraðhleðslustöðva um landið. Ég er ekkert viss um að það sé endilega Landsnet en það er spurning hvort Landsnet gæti haft eitthvert svona — nei,  kannski væri það Orkustofnun frekar sem ætti að stýra þar málum. Framkvæmdaraðilinn gæti síðan verið einhver veitufyrirtæki. En þetta eru allt útfærsluatriði. Mér finnst skipta máli í þessu að við setjum niður eitthvert skýrara plan. Það er heilmikil þróun að eiga sér stað. Við sjáum að olíufyrirtækin eru t.d. farin að breyta sínum bensínstöðvum hér á höfuðborgarsvæðinu í hleðslustöðvar, þau sjá að þar liggur framtíðin. En við erum samt enn þá með gloppur á þjóðvegunum úti um landið þar sem markaðurinn er kannski ekki jafn skýr. Það leiðir náttúrlega til þess að fólk í dreifðari byggðum getur ekki tekið þátt í grænum umskiptum með sama hætti og við sem búum hérna í þéttbýlinu. Þótt þau glöð vildu þá eru þau bara ekki með aðstöðuna til að hlaða þegar þau fara á milli staða. Þetta er eitthvað sem þarf að bæta úr.

Varðandi bílana þá tók Ísland mjög vel við sér í rafbílavæðingu en vandinn er að Ísland er líka enn þá rosalega duglegt að fjölga bensín- og dísilbílum. Samhliða rafbílavæðingunni hefur því ekki átt sér stað samdráttur í hinum bílunum sem hefði þurft og það er dálítið knýjandi vandamál. Fyrir ári kynnti Orkustofnun orkuskiptalíkan sitt og einn af fyrirlestrunum var undir yfirskriftinni: Er pláss fyrir einn bensínbíl til viðbótar? Þau bara hentu því inn í líkanið og svarið var nei, vegna þess að þessir bílar eru á götunum í kannski áratug. Ef við ætlum að standast markmiðið fyrir 2030 þá er eiginlega ábyrgðarhluti að hleypa einum einasta bensínbíl á göturnar árið 2023 af því að þeir verða enn til staðar þá.


Ræðumaður: Andrés Ingi Jónsson

Herra forseti. Ég verð nú bara að taka undir með hv. þingmanni. Þessi skekkja í búsetumynstri býr náttúrlega til ekki bara óhagræði heldur líka alls konar flöskuhálsa í kerfinu. Það að vera með þungamiðju alls heilbrigðiskerfisins á höfuðborgarsvæðinu er ekki „ideal“ form á því kerfi. Í rauninni er þetta á landsvísu bara sami vandi og við er að eiga á höfuðborgarsvæðinu þar sem öll byggð er austan megin en vinnustaðir vestan megin á nesinu. Skölum þetta upp á landið allt og þá er fólk farið að flakka á milli póla með sama hætti. Fyrir nokkrum árum fannst mér ég vera voðalega fyndinn þegar ég velti því upp hvað við myndum við gera þegar Íslendingar yrðu milljón manns, mér fannst það eitthvað svo fjarstæðukennt en nú erum við allt í einu að verða 400.000. Við þurfum bara að gera eitthvert plan fyrir milljón og það plan getur ekki verið að drita fólki niður í sömu dreifingu og er í dag heldur er milljón manna Ísland með Akureyri sem borg, Egilsstaði væntanlega líka, Árborg sem eitthvert metrópólís. Við þurfum einmitt að hugsa þetta næstu áratugi.


Ræðumaður: Andrés Ingi Jónsson

Átta.Herra forseti. Ég þakka andsvarið. Það eru tvö atriði þarna sem mig langaði sérstaklega að koma inn á. Í fyrsta lagi varðandi flugviskubitið. Nú er hv. þm. Akureyringur og þarf þess vegna vinnu sinnar vegna að fljúga til Reykjavíkur, er stórnotandi á flugi. Það er eiginlega ekkert mikið annað í boði. Við erum búin að byggja upp samgöngukerfi þar sem þú getur annaðhvort farið á einkabíl á milli Akureyrar og Reykjavíkur eða þú getur flogið. Hvorugt er „ideal“ kostur. Það er strætó hins vegar sem gengur þarna á milli. Hvað er hann, tíu klukkutíma eða átta? Átta klukkutíma og kostar ekkert svo mikið minna en flugmiði. Munurinn er eiginlega bara furðulega lítill. Við þurfum að endurhugsa almenningssamgöngur um allt land, einhvers konar strætó á sterum sem getur bundið í alvöru saman landshlutana. Af hverju förum við ekki að skoða næturstrætóa eins og eru í Noregi? Ef þú býrð einhvers staðar um miðjan Noreg þá geturðu bara farið í strætó að kvöldi og  leggst þar í rúm og þér er ekið til Óslóar. Þangað koma næturstrætóar af öllu landinu, skila fólki til Óslóar, það getur gert það sem það þarf að gera yfir daginn og tekur svo næturstrætó heim aftur. Þetta er alla vega valkostur sem fólk ætti að hafa.

Síðan varðandi hleðsluinnviðina fyrir rafbíla, sem ég er algerlega sammála um að séu ekki komnir á þann stað sem þeir ættu að vera, þá getum við horft til ESB. Í Brussel er verið að ganga frá reglum um gæði stofnvega þar sem ákveðinn þéttleiki á hraðhleðslustöðvum er hluti af viðmiðinu. Það mega ekki vera meiri en 60 km á milli stöðva af ákveðnum styrk og 150 km á milli enn sterkari stöðva. Svona þurfum við. Þarna þarf ríkið að stíga inn, ekki endilega með allar framkvæmdirnar og peninginn heldur með staðlana og reglurnar.


Ræðumaður: Andrés Ingi Jónsson

Herra forseti. Mig langar í minni seinni ræðu að fara aðeins dýpra ofan í tvo þætti sem ég ræddi í gær. Frekar en að skoða efnahagsástandið almennt þá boraði ég mig ofan í orku- og umhverfismálin og loftslagsmálin sem falla þar undir. Mig langar að byrja á því að ræða hér að við þurfum að veita stuðningi markvissar þangað sem hann gerir mest gagn, að beita ívilnunum þar sem ívilnana er þörf.

Tökum nokkur dæmi. Bílaleigurnar, sem fengu milljarðsstuðning til að kaupa rafbíla á þessu ári á sama tíma og þær skila milljarðahagnaði, er þörf til að veita sérstaklega fjárhagslega hvata til að fá þau fyrirtæki til að kaupa rafmagnsbíla frekar en jarðefnaeldsneytisbíla eða erum við kannski komin á þann stað að þurfa að hrinda í framkvæmd því sem ríkisstjórnin segist ætla að gera sem er að banna nýskráningu bensínbíla? Samkvæmt aðgerðaáætlun ríkisstjórnarinnar í loftslagsmálum á það að gerast 2030, sem var kynnt með pompi og prakt fyrir fjórum, fimm árum sem mjög róttæk aðgerð en er núna að koma í ljós að leiðir eiginlega af sjálfu sér. Markaðurinn verður bara farinn 2030. Ef við ætlum að láta stjórnvöld beita sér í þágu grænna umskipta þarf að færa þessi tímamörk nær okkur. Við þurfum að stefna að því að banna nýskráningu dísil- og bensínbíla, segjum 2025.

Hvað gerum við síðan í millitíðinni þegar það vantar mögulega ný ökutæki til að fylla það skarð sem myndast? Það er einmitt það sem hefði átt að ræða á þessum fimm árum þar sem stjórnvöld voru búin að ákveða að banna nýskráningu bensín- og dísilbíla. Það nefnilega vantar svo mikið að setja fast mark, að fastsetja að nú skuli hætt að nýskrá ökutæki af þessari gerð, og setjast síðan niður með þeim sem málið snerta; setjast niður með bílasölum, bílaleigum, olíufyrirtækjum — ætli það megi ekki tala við þau líka? — setjast niður með þeim og segja: Hér er markmið stjórnvalda fyrir samfélagið allt. Hvernig getum við náð þessu saman? Í staðinn erum við með markmið í aðgerðaáætlun sem ekkert hefur verið gert til þess að stefna beinlínis að. Það er bara beðið með að útfæra það í lögum einhvern tímann seinna. Væntanlega er það í tíð næstu ríkisstjórnar sem það á að gerast. Fyrir vikið er innflutningur á bensín- og dísilbílum of mikill. Jú, við erum, eins og hefur verið bent á, næstduglegust að nýskrá hreinorkubíla í heimi en við erum líka bara fjári dugleg að nýskrá alla hina bílana. Það er aðeins farið að síga niður en engu að síður voru — nú þarf ég að muna tölurnar, forseti. Á síðasta ári voru nýskráðir um 13.000 bílar ef ég man rétt. Eigum við að segja að 40% hafi verið rafmagnsbílar? Mig minnir það. Meiri hlutinn gekk fyrir jarðefnaeldsneyti. Þessu þurfum við að flýta og við þurfum að spyrja okkur hvort það að gefa bílaleigum milljarð sé endilega skilvirkasta leiðin til að ná þessu markmiði.

Svo hafa ívilnanir líka verið í fréttum síðustu daga vegna úthlutunar úr Orkusjóði sem fyrir helgi veitti styrki upp á í kringum milljarð. Þar af rann þriðjungur til býsna stöndugra fyrirtækja. Samherji, Arnarlax og Ísfélag Vestmannaeyja skiptu sín á milli þriðjungi af úthlutuninni, tóku um 300 milljónir til sín til þess að endurnýja tækjakost og ekki endilega þannig að hann verði algerlega hreinorku. Arnarlax fékk t.d. styrk til að útbúa sláturbát með tvinnvél sem þýðir að jú, vissulega gengur hún fyrir rafmagni að einhverjum hluta en einhver og jafnvel töluverður hluti orkunnar verður fenginn með bruna jarðefnaeldsneytis. Þessi upphæð er kannski ekkert gríðarlega stór en þetta er líka upphæð sem fyrirtæki sem skila milljarðahagnaði á ári ættu kannski bara að geta axlað sjálf sem hluta af samfélagslegri ábyrgð sinni og því að taka saman þátt í því að ná þeim grænu markmiðum sem við viljum ná sem samfélag.

Svo að við setjum þessar upphæðir í samhengi þá eru 300 millj. kr. jafn mikið og ríkið er að verða af í virðisaukaskatti á reiðhjólum og rafmagnsreiðhjólum á ári nema þar erum við að tala um þúsundir einstaklinga sem njóta þess. Nú er ég ekki með kolefnisútreikninginn, ábataútreikninginn, í hausnum enda efast ég um að hann hafi nokkurs staðar verið gerður í stjórnkerfinu en það kæmi mér ekki á óvart að fólkið sem fær litla styrki til að kaupa sér góð reiðhjól og rafmagnsreiðhjól, og leggur þar með mengandi bílnum sínum dagsdaglega, að samanlagt skili það væntanlega töluvert meiri samdrætti í losun gróðurhúsalofttegunda en þessi þrjú stórfyrirtæki sem fengu sömu upphæð og allir þessir einstaklingar. Það er bara eðlilegt að hvetja atvinnulífið áfram en mér finnst eðlilegt að við hvetjum almenning meira áfram. Þess vegna held ég að við ættum að skoða þessar ívilnanir til reiðhjóla- og rafmagnsreiðhjólakaupa og hækka þar öll viðmiðunarmörk eins mikið og við getum. Núna er hámarkendurgreiðsla virðisaukaskatts á rafmagnsreiðhjóli, ef ég man rétt, 96.000 kr. sem þýðir að ef hjólið er komið yfir hálfa milljón ertu farinn að greiða til ríkisins virðisaukaskatt af hjólinu. Rafmagnsreiðhjól, þau góðu, þau sem fólk notar í öllu slabbi, öllum stormum, allt árið um kring, þau kosta orðið hálfa og heila milljón, hvað þá ef við erum að tala um farmhjólin sem við sjáum fjölskyldur nota til að ferja tvo krakka á bögglaberanum eða vera með — hvað köllum við þetta? Þetta er ekki skott heldur svona geymslupallur framan á þar sem er hægt að geyma vörur, geyma börn, geyma eiginmann á leiðinni heim af skralli. Þetta eru hjól sem kosta eina, eina og hálfa, tvær milljónir. Þau eru farin að slaga hátt í verðið á mjög ódýrum bíl en þjóna líka sama hlutverki. Þau ná utan um allar þær þarfir sem fólk hefur fyrir samgöngutæki án þess að gera sömu kröfur til samgönguinnviða og bílar gera, án þess að valda hér umferðarteppu á morgnana, án þess að slíta malbiki og valda svifryksmengun, vegna þess að þetta eru allt vandamál sem rafbílar eru jafn slæmir með og bensínbílar. Þó að við losnum við losun gróðurhúsalofttegunda með því að skipta yfir í rafbíla stendur eftir að við þurfum að fækka bílum, sérstaklega í borgarumhverfinu, og það gerum við best með því að hjálpa almenningi, einstaklingum, að kaupa hjól. Þetta er ekkert flóknara, vegna þess að leiðirnar til að taka þátt í grænum umskiptum eru svo ofboðslega einfaldar. Flest kunnum við að hjóla. Flest getum við gengið á milli staða. Þau okkar sem geta þetta og vilja eiga að fá hvatningu til þess frá hinu opinbera í miklu meiri mæli en er í dag.

Þetta var nú bara fyrsta atriðið sem ég ætlaði að fara yfir af tveimur þannig að ég held að ég verði að láta þar við sitja. Ætli ég komi hinu þá ekki bara að í 2. umr. Mig langar rétt að lokum að benda forseta á breytingartillögur sem lagðar hafa verið fram af þingflokki Pírata hér við 1. umr. sem snúa að þessum málum ýmsum. Þar er t.d. gerð tillaga um að styðja Strætó og aðrar almenningssamgöngur til orkuskipta. Strætó hafði orkuskiptasjóð fyrir Covid sem þurfti að éta af til að komast í gegnum afleiðingar Covid þannig að hann nýttist ekki til orkuskipta. Þarna skulum við stíga inn og afhenda Strætó dálítið feitan tékka til að við getum losnað við dísilspúandi vagnana af götunum frekar en að eyða mörgum árum í að rífast um hvað sé ríkis og sveitarfélaga þegar kemur að því að fjármagna sameiginlega grunnþjónustu samfélagsins.


Ræðumaður: Björn Leví Gunnarsson

Forseti. Ég ætla að renna nokkuð létt yfir þessa punkta sem ég náði ekki að klára hérna í fyrri yfirferðinni. Það er kannski pínu samhengislaust miðað við fyrri ræðuna en fólk nær bara að tengja þarna á milli. Ég var að tala um það hvernig framsetningin á fjárlögunum er, hvernig þetta er stundum sett fram, eins og ég nefndi hérna í fyrri ræðu, með leyfi forseta: „ „Framfylgd verkefna í aðgerðaáætlun í málefnum hinsegin fólks – Forsætisráðuneytið – Innan ramma“. Þetta „innan ramma“ er alveg stórkostlegt fyrirbæri fjárlaga. Þetta er hluti af stefnumótun stjórnvalda. Þarna eru stjórnvöld, ríkisstjórnarflokkarnir, að segja: Þetta er það sem við viljum gera. Við viljum gera þessa aðgerð sem á að betrumbæta líf venjulegs fólks á einhvern hátt. Það eru settir fram mælikvarðar og alls konar svoleiðis um hvernig það verkefni á að þróast og hver niðurstaða þess á að vera og því um líkt og það á að vera kostnaðarmat á því líka. En það er alltaf sagt bara „innan ramma“. Það er þessi stóri fjárlagarammi sem eru einhverjir 1.000 milljarðar, heill hellingur, og innan þess ramma á að vinna þetta verkefni. En gallinn við það er að verkefnið kostar samt eitthvað en við höfum bara ekki hugmynd um hvað. Okkur er ekki sagt það. Okkur er bara sagt að þetta ráðuneyti hafi 1 milljarð til að gera ýmislegt á þessu ári og svo á næsta ári ætlar það að gera ýmislegt annað þannig að allt sem við ætlum að gera á næsta ári, það verður bara innan þess ramma. Við ætlum bara að gera það allt fyrir þennan milljarð sem við höfum til þess að stússast í því. En það hjálpar okkur þingmönnum hérna ekkert til að meta það. Bíddu, fyrirgefðu, þetta verkefni hérna sem kostar eitthvað, það var ekki sagt hver væri væntur árangur af því. Hver er væntur ábati af því? Ef það kostar 200 milljónir en ábatinn af því er rekstrarkostnaður til eilífðarnóns, þá eru ekki góðar rekstrarlegar forsendur til að fara í verkefnið. Það gæti verið einhver aukin þjónusta eða eitthvað því um líkt, nýtt lyf eða nýtt tæki eða eitthvað svoleiðis sem betrumbætir heilsu fólks o.s.frv. og þá væri það frábær niðurstaða. Það væri ábatinn sem við myndum meta á móti peningalegum rekstri sem við myndum væntanlega segja já við. En ef það væri hitt og við værum ekki að fara að fá neitt sérstakt fyrir verkefnið nema bara rekstrarkostnað á hverju ári, þá myndum við væntanlega segja: Nei, þetta er ekkert rosalega gáfulegt.

Ég mælist til þess að þetta „innan ramma“ bull hætti, það verður að setja niður kostnaðinn á verkefnum og það verður að vera aðgengilegt fyrir okkur.

Ég ætlaði að nefna aðeins húsnæðismarkaðinn. Það hefur ekki verið komið of mikið inn á það. Hv. þm. Vilhjálmur Árnason kom aðeins inn á það í sinni ræðu, sem var áhugavert að hlusta á. Húsnæðismálin eru enn þá, þrátt fyrir að þau séu minni hluti núna í rauninni af efnahagsvandanum sem við erum að glíma við, að skapa undirliggjandi þrýsting. Það er kæling á markaðnum eins og er, en það er alveg jafn margt fólk sem þarf á húsnæði að halda, það hefur ekkert breyst. Það er enn þá uppsöfnuð íbúðaþörf. Fólk getur ekki annað en búið hjá foreldrum sínum eða er með einhvers konar önnur úrræði sem verður bara reddað þangað til rætist eitthvað úr efnahagsástandinu eða húsnæðisástandinu þannig að það hafi efni á að koma sér í eigið húsnæði eða leiguhúsnæði.

Leigan er annað mál líka. Það er eitt sem fjármálaráðherra kom inn á í sinni ræðu hérna í dag, hann var að tala um vinnumarkaðinn og hvernig það væri ekki hlutverk stjórnvalda að koma að gerð kjarasamninga á almennum markaði, sem er vissulega almennt séð alveg rétt, nema hvað að það samræmist stefnu stjórnvalda hvort eð er, hluti af lífskjarasamningunum var í rauninni þannig. Það var gerður lífskjarasamningur við ríkisstjórnina varðandi samninga á almennum markaði, t.d. varðandi leigu og leiguhúsnæði, alls konar fyrirheit gefin um stuðning við leigufélög, um þak á leigu og ég veit ekki hvað. Ekkert af því hefur staðist. Þannig að jafnvel þó að stjórnvöld komi að almennum kjarasamningum og segi: Já, þetta eru plönin sem við ætluðum hvort eð er að gera, hentar það vel inn í þessa samninga sem þið eruð að gera til að ná einhverjum frið? Frábært, skrifum undir það — en við förum síðan ekkert eftir því. Ég sem hélt að Sjálfstæðismenn væru einmitt rosalega góðir í því að samningar skuli standa, það væri eitt af grunngildunum hjá þeim. En það á ekki við lífskjarasamninginn og það er mjög auðvelt að fletta því upp, það er í mjög góðum og sundurliðuðum númeruðum punktum sem hægt er að fara yfir og segja: Já, þetta var gert, já, nei, nei o.s.frv.

Salan á Íslandsbanka. Það er gert ráð fyrir því að Íslandsbanki verði seldur á næsta ári og það var líka gert ráð fyrir að hann yrði seldur á þessu ári. En það gerðist ekki hver svo sem ástæðan er fyrir því. Það er nákvæmlega sama ástæða fyrir því á næsta ári. Það er engin breyting að fara að gerast. Það er sama hvað hæstv. fjármálaráðherra gerir til að reyna að koma sér undan allri ábyrgð á þeirri sölu Íslandsbanka sem hefur gerst hingað til, það er ekkert traust til þess að hann sjái um söluna. Ég sé ekki að það sé eitthvert traust fyrir því einu sinni að einhver staðgengill komi og sjái um það, ekki einu sinni frá hinum flokkunum. Þessi ríkisstjórn er einfaldlega búin að klúðra því máli alveg upp í topp þannig að ég held að það sé hægt að gleyma því að af sölu Íslandsbanka verði á þessu kjörtímabili, því miður, staðan er eins og hún er.

Þá er það borgarlínan. Það hefur verið spjallað ansi mikið um hversu mikill aukakostnaður er af borgarlínunni. Þá dettur mér alltaf í hug: Man fólk ekki hvernig krónan virkar hérna? Hún verður alltaf verðlausari og verðlausari með hverjum mánuðinum sem líður þannig að eftir eitt ár þá þarf fleiri krónur til að kaupa sömu mjólkurfernuna. Það er ekkert rosalega flókið. Það er ekkert skrýtið með samning sem var gerður 2019, undirbúinn og væntanlega kostnaðarmetinn 2018, að krónutalan sem þarf til að klára framkvæmdirnar núna sé miklu hærri en krónutalan sem var þá. Að auki hefur hækkað meira í þessum iðnaði, byggingariðnaði eða hjá Vegagerðinni og öllu sem því fylgir, það hefur hækkað meira en almennt verðlag, alla vega samkvæmt því sem okkur er sagt, þannig að þarna er ýmislegt. Við fengum fund með ráðuneytinu þar sem þau voru tilkynna okkur einmitt um þennan mun, það munaði kannski 70 milljörðum, þ.e. verðlagsuppfærslur og svoleiðis sem útskýrðu hækkun úr 120 milljörðum upp í 160–170 milljarða. Það voru verðlagsbreytingarnar þannig að á sama verðlagi værum við á þeim stað en svo væru kannski 60–70 milljarðar í viðbót sem útskýrast af ýmsu öðru. Það er ákveðið vandamál varðandi það hversu stutt á veg framkvæmdir voru komnar. Svo þegar fólk fer enn lengra og segir enn stærri tölur þá er það vegna þess að í upprunalegum áætlunum voru kannski mislæg gatnamót sem var síðan breytt í stokk sem kostar miklu meira. Þetta er ákveðið vandamál sem við þurfum að passa upp á. Við þurfum að passa það að við séum að bera saman epli og epli, höfum sömu forsendur miðað við núverandi stöðu, taka þá út stokkinn og miða við mislægu gatnamótin ef við ætlum að bera saman upphæðirnar því annars er ekki verið að bera saman sömu hlutina. En svo er alltaf spurning þegar verið er að taka þær ákvarðanir að uppfæra mislæg gatnamót yfir í stokk, hver var spurður. Var sá aðili sem samþykkir fjárheimildirnar spurður um það? Hver getur tekið ákvörðun um að breyta hönnuninni eða framkvæmdinni á þann hátt og sagt: Ég ætla að nota dýrari útgáfuna? Það er eitthvert ferli sem við verðum að laga og gera betur ef það er ekki alveg skýrt að það virkar ekki þannig. Ef það virkar ekki þannig þá er ekki búið að samþykkja í rauninni einhvern stokk þar sem áttu að vera mislæg gatnamót. Það hefur ekki komið hingað inn á þing í samgönguáætlun og verið kvittað upp á að svoleiðis eigi það að virka. Þá erum við að tala um upphæðir sem eru bara ekki með í núverandi stöðu þangað til að þingið samþykkir annað.

Ég var ekki alveg búinn einu sinni en læt þetta duga.


Ræðumaður: Halldóra Mogensen

Forseti. Ég þakka hv. þingmanni andsvarið. Auðvitað á að hrósa því sem vel er gert og það er margt sem er búið að gera mjög vel þegar kemur að nýsköpunarmálum. Mér skilst að verið sé að taka regluverk og alls konar í gegn og ég vona að sú leið verði farin að gera þetta kerfi aðgengilegra, þ.e. að sækja um styrki, og líka að hugmyndin geti breyst í leiðinni og styrktarkerfin verði kvikari og sveigjanlegri þannig að fólk geti komið og fengið styrk fyrir verkefni, og ef hugmyndin breytist eitthvað eða þróast á leiðinni verði það hægt án þess að styrktarkerfið komi í veg fyrir það, því að allt er það hluti af sköpunarferlinu. Maður byrjar kannski með einhverja eina hugmynd og fer áfram með hana, kemst svo að því einhvers staðar á leiðinni að hún virkar ekki alveg og þá á að vera hægt að skipta um gír, breyta til og fara einhverja nýja leið án þess að kerfið stoppi þessa þróun af, sem ég hef heyrt að hafi verið vandamál í fortíðinni. Ef það á að laga svona hluti þá er það til góðs.

Eitt sem ég hefði líka viljað sjá okkur gera er að hugsa miklu meira um það, þegar við tölum um nýsköpunarstyrki, hvernig við styrkjum einstaklinga til nýsköpunar. Hvernig tryggjum við að allt fólk hafi tækifæri og möguleika á að skapa eitthvað og búa eitthvað til út frá eigin ástríðu? Hvernig sköpum við jarðveg sem tryggir að fólk hafi tækifæri til að blómstra á sínum forsendum? Það er allt hluti af þessari nýsköpunarhugmynd, þetta á ekki bara við um fyrirtæki heldur líka einstaklinga. Hluti af þessu er líka að leggja alvöruvinnu í það að uppræta fátækt og tryggja að allir hafi tækifæri til þess að búa til eitthvað nýtt sem er samfélaginu okkar öllu til góðs. Margir hafa ekki það tækifæri í dag.


Ræðumaður: Halldóra Mogensen

Forseti. Ég var mjög skýr í ræðu minni þegar ég sagði að ég gæti ekki séð annað af lestri fjárlagafrumvarpsins en að það væri verið að draga úr fjármagni til nýsköpunar, rannsókna og þekkingargreina um 11%, eða um 3,7 milljarða alls. Þetta sagði ég skýrt og líka að það væri örugglega hægt að rekja þetta að einhverju leyti til þess að þarna væri kannski verið að draga styrkaukningu til baka sem kom til vegna Covid. Það var skýring sem mér fannst líkleg fyrir þessa upphæð, bara svo það sé sagt. Ég ætla ekkert að draga úr því að miklar breytingar hafa orðið í fjárframlögum til nýsköpunar og það er af hinu góða. Það er frábært og ég get hrósað því. Ég set þetta líka dálítið í samhengi við það að þegar kemur að rannsóknum innan menntakerfisins og nýsköpun innan þess — ég var að setja menntakerfið í samhengi við framtíðaráskoranir, breytingar á vinnumarkaði, sjálfvirknivæðingu og annað. Þar erum við óundirbúin. Hluti af tali okkar um nýsköpun snýr líka að því að við þurfum dálítið að taka nýsköpunina inn í kerfin okkar, þá er ég að tala um menntakerfið, heilbrigðiskerfið og velferðarkerfið, meira að segja hagkerfið okkar. Það vantar smá nýsköpun þarna. Við þurfum kannski að endurhugsa hagkerfið sem við búum við, í staðinn fyrir að setja svona mikinn fókus á endalausan hagvöxt að skoða eitthvað annað, eins og velsældarvísana sem er verið að vinna að í samhengi við velsældarhagkerfið. Þetta var sú heildarmynd sem ég var að draga upp í ræðu minni um nýsköpun og menntun og þörf okkar á að tryggja að kerfin okkar uppfærist í takt við samfélags- og tæknibreytingar sem eru að eiga sér stað, þannig að við getum stigið sterk inn í framtíðina. Það þarfnast fjármagns og bjarga sem ég sé ekki að verið sé að leggja til í þessum fjárlögum.


Ræðumaður: Halldóra Mogensen

Forseti. Já, ég hef miklar áhyggjur af því. Ég hef líka miklar áhyggjur af dvínandi trausti til stjórnvalda. Ég hef áhyggjur af því að það sé ríkisstjórn við störf sem er frekar óvinsæl. Mér þykir furðulegt að það sé talið vera allt í lagi að halda áfram þegar ríkisstjórnin nýtur svo lítils stuðnings í raun og veru. Það sem ég hef mestar áhyggjur af, sem ég finn ofboðslega sterkt fyrir í samfélagsumræðunni og mikið hefur verið rætt í þessum þingsal, er þessi pólarísering eða skautun sem er að eiga sér stað. Þetta á að miklu leyti rætur að rekja til þess að traust fólks til stjórnvalda er að dvína. Þegar þessi ríkisstjórn var mynduð og þessir flokkar ákváðu fyrst að vera saman í ríkisstjórn árið 2017 var mikið talað um að efla traust til stjórnmála og efla þannig líka traust til opinberra stofnana og sérfræðinga af því að þetta helst allt í hendur. Það er eins og alger uppgjöf hafi orðið gagnvart því verkefni. Af því að við erum að tala um fjárlög og vangetu til að takast á við fátækt og menntakerfið og allt þetta, þá er þetta auðvitað allt hluti af heildarsamhenginu. Stóra myndin er sú að þetta helst í hendur. Ef við erum að skilja fólk út undan, ef við erum að jaðarsetja fólk, t.d. fátækt fólk, og tryggjum ekki að það hafi sömu tækifæri og aðrir þjóðfélagshópar þá erum við að ýta undir þetta vantraust og þessa skautun. Það er partur af þessu. Já, ég hef því miklar áhyggjur.


Ræðumaður: Halldóra Mogensen

Forseti. Þegar stórt er spurt. Ef ég svara þessu heiðarlega þá held ég að þetta snúist að miklu leyti um hugmyndafræði sem er orðin frekar úrelt og ég held að þetta sé skilningsleysi á þeim áskorunum sem við munum þurfa að horfast í augu við í þeim breytingum sem eru að eiga sér stað. Þetta er að gerast rosalega hratt og ég held að mismunandi hugmyndafræði og hvernig við lítum á og skiljum samfélagið hafi áhrif á vilja okkar eða getu til að horfa á samfélagið í heildarsamhengi þeirra breytinga, t.d. tæknibreytinga, sem eru að eiga sér stað. Þetta snýst líka um skilning á tæknibreytingum og þeim tækifærum sem felast í þeim

Það sem gerist rosalega oft er að stjórnvöld eru ofboðslega mikið í því að bregðast við og verið er að bregðast við án heildarsýnar. Það hefur líka að miklu leyti með stjórnkerfið og pólitíkina að gera, það eru allir í sitthvoru horninu að vinna í sínum málaflokkum og enginn stígur upp og horfir á stóru myndina. Það er eitthvað sem mér hefur alltaf þótt skorta í pólitíkinni og stjórnkerfinu.

Ég held að þetta séu skammtímahagsmunir, það er stutta svarið. Ég held að verið sé að taka skammtímahagsmuni fram yfir langtímahagsmuni, sem tengist því líka að fólk er kannski bara að passa upp á að vera endurkjörið eftir fjögur ár frekar en að líta til þess hvað er samfélaginu og almenningi fyrir bestu til langs tíma.


Ræðumaður: Halldóra Mogensen

Forseti. Ég get ekki annað séð af lestri fjárlaga en að verið sé að draga úr fjármagni í menntakerfið. Mig langaði að gera það að helsta umræðuefni mínu hér í kvöld vegna þess að það er gríðarleg skammsýni í því að ákveða að skera niður í menntakerfinu. Tímabundnar skerðingar þar hafa nefnilega langtímaafleiðingar í okkar grunnkerfum og skólakerfið er þar fremst í flokki.

Samkvæmt frumvarpi til fjárlaga á líka að lækka framlög vegna námsstyrkja til stúdenta um tæplega 230 millj. kr. Í fjárlagafrumvarpinu er útskýrt að þetta sé vegna niðurfellingar hluta lána við námslok vegna fækkunar lánþega. En forseti, maður hlýtur að spyrja sig: Hvers vegna er lánþegum að fækka? Breytingar á námslánakerfinu 2020 höfðu það að markmiði að tryggja tækifæri til náms án tillits til efnahags og stöðu að öðru leyti með því að veita námsmönnum fjárhagslega aðstoð í formi námslána og styrkja. Það vekur því furðu að færri séu að sækja í kerfi sem átti að hafa það að markmiði að létta undir með stúdentum og auka aðgengi að námi óháð efnahag. Þessi þróun hlýtur að vera vísbending um það að lagabreytingin frá árinu 2020 virkar ekki sem skyldi. Mögulega eru skilyrðin of þröng og aðstoðin þar af leiðandi ekki fullnægjandi til að ná tilsettum markmiðum. Í ályktun Landssambands íslenskra stúdenta kemur fram að 71% háskólanema á Íslandi vinnur með námi og hlutfallið er með því hæsta af þeim þjóðum sem taka þátt í evrópsku Eurostudent-könnuninni. Í sömu könnun kemur fram að 72% þeirra nema sem vinna með námi fullyrða að án vinnunnar gætu þeir ekki verið í námi. Landssamband íslenskra stúdenta telur niðurstöður könnunarinnar áfellisdóm á námslánakerfið og að þær dragi fram þann vanda sem ófullnægjandi framfærsla skapar.

Forseti. Það hefur langtímaafleiðingar að fjárfesta ekki í námsmönnum. Í stað niðurskurðar þarf aukið fjármagn til að auðvelda fólki að fara í nám og haldast í námi. Við þurfum að hækka framfærslu stúdenta. Við þurfum að breyta lánum í styrki í miklu meira mæli og við þurfum að tryggja að Menntasjóður námsmanna greiði fjárhagsaðstoðina út áður en námið hefst, í byrjun annarinnar en ekki þegar henni lýkur.

Í dag er staðan þannig að í stað þess að styðja við námsmenn sökkva stjórnvöld þeim í skuldafen. Í fyrsta lagi þurfa margir námsmenn að taka há námslán og í öðru lagi þurfa þeir að taka yfirdrátt með tilheyrandi háum vöxtum til að halda sér á floti áður en námslánið er greitt út. Í þriðja lagi koma sumir námsmenn út á vinnumarkaðinn með gríðarlegar skuldir á bakinu. Námslánakerfið er þannig upp sett að frekar en að greiða leið fólks að góðri menntun og þeim tækifærum sem í menntuninni felast þá er verið að skapa hindranir fyrir fólk. Við hljótum að vilja að ungt fólk stígi sín fyrstu skref á vinnumarkaði í fyrsta lagi ekki bugað af álagi og mikilli streitu sökum mikillar vinnu meðfram námi til að geta náð endum saman. Í öðru lagi hljótum við að sjá þá fjárfestingu sem felst í því að ungt fólk komi út á vinnumarkaðinn raunverulega frjálst til að velja sér starf út frá ástríðu og tilgangi frekar en að taka ákvörðun byggða á þeirri efnahagslegu neyð sem fylgir því að vera með risastórt lán á bakinu. Við hljótum að sjá þetta sem fjárfestingu í framtíðinni sem skilar sér margfalt til baka.

Hreyfanleiki og sveigjanleiki á vinnumarkaði hafa aldrei verið mikilvægari en núna. Fram undan eru gríðarlegar samfélagsbreytingar — fram undan? Breytingarnar eru bara að raungerast núna og við erum óundirbúin. Í sjálfvirknivæddu samfélagi mun fjöldi starfa hverfa og ný skapast. Í slíkum aðstæðum skiptir menntun meira máli en nokkru sinni fyrr. Það er algerlega nauðsynlegt að líta á menntakerfið okkar alveg frá grunnskóla og upp í háskóla með gleraugum framtíðarinnar. Gríðarlegar tæknibreytingar og sjálfvirknivæðing starfa kallar á að fólk geti endurmenntað sig og sinnt þeim nýju störfum sem munu standa til boða. Við verðum að tryggja að fólk á öllum aldri geti endurmenntað sig óháð aðstæðum, efnahag og fyrri menntun. Það verður að vera raunverulegur valmöguleiki fyrir alla, en svo er ekki raunin í dag. Til þess að breyta þessu þarf fjármagn, bjargir og raunverulegan vilja til að gera það. Ef við gerum þetta ekki munum við skilja fullt af fólki eftir.

Samhliða því að skapa fleiri tækifæri til náms þarf að efla nýsköpun ef Ísland á að verða framtíðarsamfélag. Ég veit að flestir hér inni eru sammála mér um að það þurfi nýsköpun á öllum sviðum til að skapa tækifæri fyrir framtíðarkynslóðir. Þess vegna vil ég vekja athygli á því að í frumvarpi til fjárlaga fyrir árið 2024 er dregið úr fjármagni til nýsköpunar, rannsókna og þekkingargreina um 11%, eða 3,7 milljarða alls. Ég ímynda mér að þetta sé að einhverju leyti út af auknum styrkjum vegna Covid sem verið er að draga til baka, en það skiptir ekki máli. Við eigum að auka við nýsköpun en ekki draga úr.

Ef við tökum ekki framtíðina inn í myndina í fjárlögum núna mun það koma í bakið á okkur. Við erum ekki undirbúin fyrir þær gríðarlegu samfélagsbreytingar sem eru þegar hafnar og ef við erum óundirbúin, eins og við erum í dag, er svo mikil hætta á aukinni stéttaskiptingu, langtímaatvinnuleysi og aukinni jaðarsetningu. Við verðum að tryggja að við séum að taka alla með okkur, að allt samfélagið hafi tækifæri á að njóta góðs af tækniframförum og samfélagslegum breytingum sem eru að eiga sér stað. Í fjárlagafrumvarpinu er ekki gert ráð fyrir þeim breytingum sem eru í vændum. Þar endurspeglast lítill skilningur á því sem fram undan er. Það er ekki verið að fjárfesta í nýsköpun, ekki verið að fjárfesta í fólki og það er ekki verið að fjárfesta í menntakerfinu til lengri tíma. Menntun og nýsköpun er undirstaða framfara og til að tryggja framfarir til framtíðar þarf menntakerfið að vera búið undir þær samfélagslegu breytingar sem fram undan eru. Það gerum við með því að auka sveigjanleika og frjálsræði í menntakerfinu, gera nemendum kleift að sækja nám án þess að skuldsetja sig upp fyrir haus, styðja við starfsfólk skóla og auka áherslu á færni og nýsköpun sem nýtist í sjálfvirknivæddu samfélagi á upplýsingaöld. Sem dæmi þá eigum við frábæra aðalnámskrá. Það er margt þar inni sem er ótrúlega gott, en svo þegar kemur að innleiðingunni er því einhvern veginn hent yfir á kennara að sjá um hana, án fullnægjandi fjármagns og fullnægjandi leiðsagnar. Það er engin heildarsýn og ekkert sem grípur skóla, kennara og stjórnendur og aðstoðar við innleiðingu. Þar af leiðandi gengur skiljanlega illa að innleiða þetta, en það gerist allt of oft að fjármagn og skipulag fylgi ekki þegar innleiða á nýja hugmyndafræði, ný lög og annað.

Forseti. Í skýrslu forsætisráðherra um áætlaðan samfélagslegan kostnað fátæktar, sem er skýrsla sem við Píratar með stuðningi annarra þingflokka báðum um, kemur fram undir mögulegum aðgerðum til að sporna við fátækt, að allar aðgerðir sem efla til að mynda fjárfestingu í menntun, heilsu og félagslegri þjónustu eru mikilvægar. Hvers vegna endurspeglast þetta ekki í fjárlögunum? Skammsýnin er gríðarleg.

Í skýrslu forsætisráðherra kemur fram að fátækt, af því að þarna er sérstaklega verið að fjalla um áætlaðan samfélagslegan kostnað fátæktar, kostar samfélagið á bilinu 31–92 milljarða á ári. Það kemur líka fram í skýrslunni að þetta sé áætlaður kostnaður byggður á takmörkuðum gögnum og er niðurstaðan í raun að miklu leyti að þetta þurfi að rannsaka frekar og afla frekari gagna. Gott og vel, þetta eru samt gígantískar upphæðir. Þarna er einhver upphæð eða mælieining sem nær samt engan veginn utan um þá mannlegu þjáningu sem stafar af því að fátækt er viðhaldið. Stjórnvöld eru í raun að taka meðvitaða ákvörðun um að hópur fólks sé jaðarsettur og skilinn eftir, hafi ekki aðgang að sömu tækifærum og aðrir sem eru betur settir efnahagslega. Það er gríðarlega sorglegt og ekki eitthvað sem verið er að takast á við í þessu fjárlagafrumvarpi, ég sé það ár eftir ár þegar að því kemur að uppræta fátækt. Ef tekin væri sameiginleg ákvörðun um að fara í raunverulegt átak þá gætum við gert það, þá værum við ekki að bara að skoða einhvern kostnað núna heldur værum við í raun að skoða sparnaðinn sem yrði í hinum mismunandi kerfum og hver kostnaðurinn yrði til langs tíma. Það var ástæðan fyrir því að við báðum um þessa skýrslu, einmitt til að fá hugmynd um það hvernig við getum skoðað heildarkostnað til langs tíma heildrænt yfir öll kerfin okkar. Það er alveg hægt að gera það og við ættum í miklu meira mæli að taka ákvarðanir og skrifa fjárlög út frá þessum forsendum. Það er eitthvað mikið að í samfélagi sem viðheldur hugmyndafræði sem neitar að horfast í augu við stærstu áskoranir samfélagsins.

Forseti. Í lokin langar mig að deila einni hugleiðingu, nokkuð sem ég hef verið að pæla í og hugsa um út af því að hæstv. fjármálaráðherra og hans flokkur eiga það til að tala mikið um stöðugleika. Ég tók sérstaklega eftir því á landsfundi Sjálfstæðisflokksins í fyrra að hæstv. fjármálaráðherra, Bjarni Benediktsson, talaði mikið um stöðugleikann og að tekist hefði að skapa pólitískan stöðugleika sem skipti öllu máli þegar takast þarf á við flókin og vandasöm verkefni og hlutverk ríkisstjórnarinnar væri enn að varðveita stöðugleika og stjórnfestu. Ég velti því mikið fyrir mér hvað þetta orð þýðir, stöðugleiki. Ég held að ég skilji að vissu leyti hvað það þýðir fyrir Sjálfstæðismenn, en mér finnst mikilvægt að hugsa um orðið og hvað það ætti að þýða í hugum fólks, hvað það þýðir í mínum huga, því að í stöðugleika felst geta til að hugsa heildrænt og sjá auðinn sem felst í fólkinu í landinu, fjárfestinguna sem felst í því að leysa fólk úr fangelsi skerðinga og takmarkana almannatryggingakerfisins, bera virðingu fyrir leikreglum lýðræðisins og ef þær eru brotnar að axla ábyrgð og stíga niður — það er stöðugleiki. Það er hugrekkið sem þarf til að takast á við loftslagsmálin af alvöru, framsýni til að sjá fjárfestingu og tækifæri frekar en kostnað og hindranir, það er stöðugleiki. Að vinda ofan af gegndarlausri nýfrjálshyggju sem hefur leitt af sér gríðarlega misskiptingu, efnishyggju, umhverfis- og heilsutjón, tilgangsleysi, tengslarof og sundrung, það er stöðugleikinn sem í því felst að taka þessi skref. Að efla traust á stjórnmálum, að aðgerðir og fjármagn fylgi orðum, það er stöðugleiki. Heiðarleiki, réttsýni og hugrekki til að framkvæma.

Forseti. Stöðugleiki er ekki stöðnun. Stöðnun er dautt ástand. Stöðugleiki felst í getu okkar til að horfa fram á við og þróast í takti við þarfir samfélagsins hverju sinni og því miður endurspeglast þessi stöðugleiki ekki í þessu fjárlagafrumvarpi.


Ræðumaður: Andrés Ingi Jónsson

Frú forseti. Það er búið að tala ansi mikið um efnahagsþáttinn í þessu fjárlagafrumvarpi þannig að ég held að ég ætli ekki að bæta í þá umræðu — og þó. Engin störf á dauðri jörð var nú yfirskrift á ráðstefnu sem var haldin af ASÍ og öðrum heildarsamtökum verkafólks á Íslandi fyrir tveimur, þremur árum þar sem var verið að fjalla um umhverfis- og loftslagsmál og þá staðreynd að ef við göngum það nærri jörðinni, ef við göngum það mikið fram af vistkerfum jarðarinnar, ef við keyrum loftslagsbreytingar það langt áfram þá þurfum við ekki að spá mikið meira í annað, þá erum við ekki með það velsældarsamfélag sem við teljum okkur búa í. Við þurfum að takast á við loftslagsvandann samhliða öllum öðrum verkum okkar vegna þess að ef við gerum það ekki erum við ekki að búa í haginn fyrir komandi kynslóðir, við erum að ræna þær framtíð sinni. Þess vegna langar mig að fjalla um þann hluta fjárlagafrumvarpsins sem snýr að þessum þáttum.

Mig langar að byrja á því að tala um Noreg, frú forseti, af öllum stöðum. Ég held að núverandi forseti kunni nú að meta það að heyra aðeins sögur af Skandinövum. Norðmenn eru dálítil ólíkindatól; mesta olíuframleiðsluríki í heimi en jafnframt með einar metnaðarfyllstu loftslagsáherslur sem fyrirfinnast í lagasafninu. Það er ákveðin togstreita inni í þeim sem er kannski stundum erfitt að skilja. Ég ætla að leggja olíufýsnina aðeins til hliðar og fjalla um norsku fjárlögin vegna þess að þar er búið að búa til kerfi sem okkur vantar sárlega. Í norskum loftslagslögum stendur nefnilega að samhliða framlagningu fjárlaga eigi yfirvöld, eigi stjórnvöld, eigi ráðherrar að leggja fram, nú man ég ekki alveg hvað norska orðið var en ég held að við getum kallað það ársskýrslu um stöðu aðgerða í loftslagsmálum. Í þessari ársskýrslu á líka að koma fram hvernig fjárlagafrumvarpið sem lagt er fram mun hafa áhrif á loftslagið. Það fylgir sem sagt gróft loftslagsmat fjárlögum norska ríkisins þar sem kemur jafnframt fram hvernig aðgerðir þess standa á þeim tímapunkti. Með þetta í höndunum getur norska þingið tekið upplýsta afstöðu til þess hvort verið sé að færast aftur á bak eða áfram, hvort þau séu sameiginlega á réttri leið og standi sig vel. Við höfum ekki neitt svona, við erum í algjöru blindflugi. Við bara tökum við fjárlögunum og rennum í gegnum þau. Í 1. umræðu þurfum við að reiða okkur á eigið hyggjuvit. Í 2. umræðu fjárlaga getum við kannski stólað á umsagnir einhverra sérfræðinga úti í bæ. Norðmenn eru búnir að skylda ráðherrana sína til að gera þetta gagnsætt og opið, eins og við gerum t.d. varðandi fjármálaáætlun þar sem fjármálaráðherrann þarf bara að fá sérstakt ráð sérfræðinga til að vinna álit. Ef við hefðum haft svona verkfæri í höndunum, ef við hefðum hér á Alþingi Íslendinga verið með almennilegt mat á því hvaða árangri tilteknar aðgerðir myndu skila þá er mér t.d. til efs að þegar við vorum að ræða fjárlög fyrir árið 2021 og tekjubandorminn því til hliðar  hefði verið ákveðið í umfjöllun Alþingis að framlengja ívilnun til tengiltvinnbíla á þeim tímapunkti. Það kostaði marga marga milljarða í farartæki sem gengu að einhverju leyti, meira að segja að talsverðu, fyrir jarðefnaeldsneyti á tíma og við áttum að vera að setja alla okkar ívilnandi krónur í áttina að einhverju sem var eingöngu grænt.

Eins efast ég um að almennilegt loftslagsmat hefði hleypt hinum ýmsu ívilnunum til bílaleigna í gegn sem hér var þó gagnrýnt að orkuðu í það minnsta tvímælis. Stjórnarþingmenn gátu hunsað þau varnaðarorð og sagt að þar væri fólk bara eitthvað að misskilja og það var enginn hlutlaus aðili sem var hægt að leita til og biðja um að segja okkur hvort þetta væri til góðs eða ills. Þannig var ákveðið 2021, að mig minnir, að veita bílaleigum styrk til að hvetja þær til að kaupa rafmagnsbíla en styrkurinn lagðist á bensínbílana sem þær keyptu þannig að ef þær keyptu 10% rafmagnsbíla það árið gátu þær fengið, hvort það var 200.000 eða 300.000 kall á hvern bensínbíl sem þær keyptu. Svo er náttúrlega búið að ræða dálítið í þessari umræðu milljarðinn sem bílaleigurnar fengu í beinan rafbílakaupastyrk á yfirstandandi ári, á sama ári og þær eru að mala gull. Það er myljandi gróði á bílaleigum.

Allar þessar ákvarðanir snúast um ráðstöfun á miklum sameiginlegum fjármunum í þágu loftslagsmála, alla vega í orði kveðnu, án þess að það liggi fyrir eitthvert mat á áhrifunum, án þess að það liggi fyrir hversu margir olíulítrar sparast fyrir hverja krónu, gróft sagt. Þetta er það sem við köllum stundum abstrakt, að styrkja stjórnsýslu loftslagsmála, sem þarf að gera. Það að styrkja stjórnsýslu hljómar kannski ekkert geggjað spennó en snýst um þetta, að við séum að taka upplýstar ákvarðanir um málaflokk sem snýst hvorki meira né minna en um framtíðina.

Áhrifamat er eitthvað sem hefði verið gott að hafa með því fjárlagafrumvarpi sem við ræðum hér í dag vegna þess að ég held að það sé ekki öllum ljóst hvort er verið að taka skref áfram eða aftur á bak í þessu frumvarpi. Þannig orðaði hv. þm. Jódís Skúladóttir það svo í ræðu sinni hér í dag að framlög til loftslagsmála væru að aukast, þó ekki jafn mikið og hún hefði viljað sjá. En mig langar, frú forseti, að rekja hér aðeins hvernig framlögin eru í rauninni að dragast saman og það töluvert. Það stendur í greinargerð frumvarpsins, svart á hvítu: „Framlög til umhverfis-, og orkumála aukast um 5,8 milljarða frá fjárlögum fyrra árs … “ Svo heldur þetta áfram og þá segir: „Hækkunina má að stærstum hluta skýra með 7,5 milljarða framlagi til Orkusjóðs sem ætlað er að stuðla að orkuskiptum.“ Sem sagt: Framlögin til þessa málaflokks aukast um 5,8 milljarða vegna þess að 7,5 milljarðar voru færðir af öðrum lið. Þetta er peningur sem var inni í síðustu fjárlögum, peningurinn var bara á gjaldahliðinni. Þetta eru ívilnanir til ökutækja sem voru teknar í gegnum tekjubandorminn og snerust um niðurfellingu á gjöldum á hreinorkubíla. Nú er verið að færa þennan pening yfir á útgjaldahliðina, inn í fjárlögin, og þá lítur það út eins og fjárlögin séu að stækka þarna um sem nemur þessari tölu. En þetta er peningur sem var nú þegar til staðar í kerfinu. Þannig að það sem er kallað 5,8 milljarða aukning er í rauninni, þegar við tökum frá þessa 7,5 milljarða sem voru bara færðir á milli dálka, lækkun um 1,7 milljarða til umhverfis- og orkumála. Ef við skoðum þessar 7,5 milljarða verður myndin enn dekkri vegna þess að þeir eru fengnir úr því sem hét áður ívilnanir til ökutækja og voru 12,3 milljarðar, þannig að samhliða tilfærslunni á stuðningnum er hann lækkaður um 4,8 milljarða. Nú ætla ég ekki að segja að það sé endilega vitlaust á þessum tímapunkti að draga aðeins úr stuðningi til kaupa á rándýrum glænýjum rafmagnsbílum. Það er mjög eðlilegt á þessum tímapunkti í orkuskiptum að við endurskoðum öll þau plön, en við eigum þá kannski að gera eitthvað með þann pening sem losnar við það. Í staðinn eru þessir 4,8 milljarðar bara látnir gufa upp.

Ef við tökum saman þessa 1,7 milljarða lækkun á beinum framlögum til umhverfis- og orkumála, sem sagt 1,7 milljarða lækkun á málasviði 15 og 17, og 4,8 milljarða lækkunina sem ríkisstjórnin nýtir ferðina í þegar ívilnanir til ökutækja eru færðar á milli liða þá eru 1,7 milljarður plús 4,8 milljarðar samanlagt 6,2 milljarðar kr. sem er verið að lækka stuðning við orkuskipti og loftslagsmál um á þessum tímapunkti. Þetta er svona u.þ.b. helmingur af því sem ríkisstjórnin montaði sig af í greinargerðinni, af því að þessi framlög hefðu verið aukin á síðustu árum. Frá árinu 2021 er talað um að framlög til þessara málaflokka hafi verið hækkuð um 13,1 milljarð. Nú eru þau bara lækkuð um 6,2. Hér er verið að stíga skref aftur á bak af hálfu ríkisstjórnar sem er ekki nógu metnaðarfull í loftslagsmálum. Það byggir ekki í haginn fyrir efnahagslíf framtíðarinnar.

Svo ég vitni aftur í hv. þm. Jódís Skúladóttur, af því að ég átti hér orðastað við hana fyrr í dag þar sem ég benti henni á þessa raunverulegu lækkun á framlagi til umhverfis- og orkumála í fjárlagafrumvarpinu, þá bað hún mig að vera ekki að mála svona dökka mynd af öllu. Við værum, sagði hún, á réttri leið og að standa okkur vel. Hérna er kannski rétt að segja: Jú, sum okkar eru það. Almenningur er það, hann er nefnilega býsna duglegur að stíga í sínu persónulega lífi þau skref sem eru nauðsynleg til að vinna að grænni framtíð. En stjórnvöld eru það ekki. Ríkisstjórn Katrínar Jakobsdóttur er ekki að standa sig í stykkinu. Hún hefur sett sér markmið um 55% samdrátt í losun gróðurhúsalofttegunda fyrir árið 2030. Við skulum láta liggja milli hluta að þetta er ekki nógu metnaðarfullt markmið, því að vísindin kalla á eitthvað í kringum 70% en 55% er markmið ríkisstjórnarinnar. En í tengslum við bráðabirgðauppgjör Umhverfisstofnunar á losun ársins 2022, sem var vel að merkja þriðja árið í röð þar sem losun jókst á Íslandi, þá reiknaði hún út að þetta 55% markmið myndi engan veginn nást með þeim aðgerðum sem ríkisstjórnin er búin að setja niður og í stað 55% væri líklegt að 24% samdráttur myndi nást. Þetta myndu sumir segja að væri ekki að standa sig vel.

Síðan er ágætt að minna á uppgjör það sem loftslagsráð gaf út þegar það nálgaðist það að ljúka störfum núna í vor þar sem það í rauninni endurtók sömu hlutina og það hefur verið að segja ítrekað síðustu ár, án þess að mikið hafi verið á það hlustað: Það vantar markvissa loftslagsstefnu. Það vantar t.d. skilning á því hvað felst í lögfestu markmiði um kolefnishlutleysi fyrir árið 2040, sem er eina lögfesta markmiðið sem ríkisstjórnin hefur treyst sér til að setja á blað. Loftslagsráð segir líka að langtímaáætlanir og skammtímamarkmið séu ekki samræmd. Eitt af því sem mætti hugsa sér til að ná þessari samræmingu væri ef ríkisstjórnin myndi, eins og við höfum oft kallað eftir í þessum sal, lögfesta markmið um samdrátt í losun fyrir 2030. Markmiðið sem hún setur í stjórnarsáttmála væri ágæt byrjun, bara að setja eitthvað niður þannig að það sé ekki hægt að yppta öxlum þegar Umhverfisstofnun segir að það stefni í að ríkisstjórnin skili aðeins helmingi af því sem hún segist ætla að skila, að það hafi raunverulega vigt að ríkisstjórnin sé þar að ganga á bak lögfestra markmiða. Það væri held ég meiri hvatning fyrir hana að grípa til raunverulegra aðgerða. Svo hefur ráðið ítrekað bent á að það þurfi að uppfæra aðgerðaáætlun í loftslagsmálum og mig langar aðeins að víkja að því vegna þess að ég fékk svo áhugavert svar frá umhverfis-, orku- og loftslagsráðherra um daginn.

Aðgerðaáætlun í loftslagsmálum var fyrst lögð fram árið 2018 og miðaði þá við 40% markmið um samdrátt. Síðan var hún uppfærð árið 2020 og miðaði þá aftur við 40% samdrátt, þannig að heildarmyndin, heildarmarkmiðið hafði ekkert aukist. Nokkrum mánuðum eftir þessa uppfærslu tilkynnti forsætisráðherra síðan að Ísland ætlaði að vera samferða Evrópusambandinu í 55% markmiði um samdrátt og þá héldum við nú sum að þau myndu bara stökkva til og uppfæra aðgerðaáætlunina til samræmis við það, vegna þess að aðgerðaáætlun sem er sniðin að 40% samdrætti er aldrei að fara að skila 55% samdrætti. En það hefur látið á sér standa og ég spurði hæstv. ráðherra að því núna á síðasta vetri hvenær mætti vænta uppfærslu á aðgerðaáætluninni til að endurspegla þann aukna metnað sem ríkisstjórnin sjálf segist vera með. Ráðherrann segir, með leyfi forseta: „Samkvæmt lögum um loftslagsmál skal uppfæra áætlunina eigi sjaldnar en á fjögurra ára fresti.“ Hann tekur líka fram að planið sé að koma með nýja núna í kringum næstu áramót. Eins og við þekkjum örugglega flest sem höfum runnið á rassinn með verkefni þá ætlar ráðherrann að fullnýta allan þann frest sem hann getur kreist út úr kerfinu. Metnaðarfullur umhverfis-, orku- og loftslagsráðherra hefði náttúrlega gert það að sínu fyrsta verki á sínu fyrsta misseri í embætti að gera nýja aðgerðaáætlun í loftslagsmálum. Hann hefði síðan getað látið vinna hana aftur á kjörtímabilinu. En í staðinn hefur ráðherra útvistað pólitísku ábyrgðinni á þessu til atvinnulífsins, fengið ýmsa geira atvinnulífsins til að setjast yfir sín svið og setja markmið, án þess að það sé einhver miðlæg heildarsýn á vegum ríkisins. Ríkisstjórnin skilar auðu í þessum geirasamtali. Það er alltaf byrjað á öfugum enda. Þarna hefði ráðherrann átt að setjast í embætti, uppfæra aðgerðaáætlunina, leggja síðan fyrir atvinnulífið að koma með sína þætti inn í hana og svo kannski uppfæra hana aftur og taka þetta allt saman. Í staðinn stöndum við frammi fyrir því að það verður komið fram yfir mitt kjörtímabil þegar ríkisstjórn Katrínar Jakobsdóttur, sem segist vera með 55% markmið um samdrátt, verður loksins með aðgerðaáætlun sem segir að hún sé með það markmið.

Síðan langaði mig að fara í þingmálaskrá ráðherra og þar eru tvö mál sem mig langar að nefna í þessu samhengi. Annars vegar er það frumvarp um breytingu á lögum um loftslagsmál, niðurlagning loftslagssjóðs er það kallað. Þetta er frumvarp sem við þurfum að nálgast af mjög mikilli varúð því að hérna leggur ráðherra til að taka tvo sjóði sem heyra undir ráðuneytið, Orkusjóð og loftslagssjóð, og steypa þeim saman. Það er kannski hægt að skilja röksemdafærsluna eins og hún er lögð fram hérna en á sama tíma er lagt til í fjárlagafrumvarpinu að auka framlög til Orkusjóðs um þessa 7,5 milljarða sem verða ekki lengur ívilnanir í gegnum skattkerfið heldur bein framlög til fólks sem er að kaupa rafbíla. Þetta verður til þess að það verður eðlisbreyting á Orkusjóði og hann fer að þjóna allt öðrum markmiðum en áður. Það að steypa loftslagssjóði inn í það samhengi í ofanálag held ég að væri mjög varhugavert. Loftslagssjóður hefur alla burði til að vera útungunarstöð fyrir góðar hugmyndir, staður fyrir fólk, félagasamtök, lítil fyrirtæki til að sækja sprotastyrki, til að sækja styrki til að fóstra hugmyndir, til að sækja þolinmótt fjármagn sem er tilbúið til að styðja við grænar hugmyndir sem síðan þroskast yfir í eitthvað stórfenglegt í framtíðinni. Þetta hefur sjóðurinn átt dálítið erfitt með að gera vegna þess að honum hefur ekki verið búinn sá fjárhagslegi rammi sem upphaflega var lagt upp með, framlög til loftslagssjóðs eru rétt í kringum 100 milljónir á hverju ári. En við Píratar erum einmitt með breytingartillögu við fjárlög um að breyta þessu. Við leggjum til að framlagið fari upp í 800 milljónir. Þetta er hraustlegt stökk, skal ég viðurkenna, en við erum ekki að grípa þessa tölu úr lausu lofti heldur er þetta sú upphæð sem Ísland er farið að hafa í tekjur af ETS-kerfinu. Eins og kom fram í fyrirspurn sem hæstv. umhverfis-, orku- og loftslagsráðherra svaraði hv. þm. Bergþóri Ólasyni núna í sumar þá hafa tekjurnar sem íslenska ríkið hefur af ETS-kerfinu verið rétt yfir 800 milljónum síðustu tvö árin, virðast vera nokkuð stabílar á þeim stað eins og kerfið er í dag. Með þessu mætti segja að mengandi iðnaður á Íslandi, sem borgar náttúrlega inn í ETS-kerfið, væri að greiða til baka til grænnar nýsköpunar á landinu. Þarna værum við að sjá dálítið fallega birtingarmynd á mengunarbótareglunni. Síðan mætti skoða hvað annað væri hægt að gera með þær tekjur sem hægt er að hafa af ETS-kerfinu á næstu árum vegna þess að þetta er stjórntæki sem er búist við að verði öflugra á næstu árum, að uppboð á losunarheimildum muni afla töluvert meiri tekna á næstu árum, bæði vegna þess að til stendur að breyta reglum kerfisins en líka vegna þess að losunarheimildir eru bara farnar að hækka í verði, þetta er að verða eftirsóttari vara á markaði. Hérna er líka hægt að horfa til þess að þegar Evrópusambandið setti reglur utan um ETS-kerfið  hvatti það aðildarríki til að verja alla vega hlutfalli af uppboðstekjunum beint í aðgerðir sem vinna gegn loftslagsvandanum og ég held að það sé leitun að aðgerðum sem gera það betur en nýsköpun í gegnum loftslagssjóð.

Þá er það hitt málið sem mig langar að nefna á þingmálaskrá hæstv. umhverfis-, orku- og loftslagsráðherra og það er frumvarp til laga um breytingu á lögum um loftslagsmál, eins og hitt nema þetta snýst um styrkingu stjórnsýslu loftslagsmála. Það er löngu tímabært mál þar sem verður lagt til að endurskoða hlutverk loftslagsráðs í þá áttina að leggja aukna áherslu á ráðgefandi hlutverk og vísindastarf auk aðhalds- og eftirlitshlutverks. Nú erum við komin í hring því að þetta er það sem ég byrjaði ræðu mína á, það sem okkur vantar svo mikið, þessa hlutlausu greinandi rödd til að hjálpa okkur að taka upplýstar og réttar ákvarðanir í þágu framtíðarinnar. Þetta er t.d. ráð sem gæti bara lagst yfir aðgerðaáætlun í loftslagsmálum og verið dálítið afdráttarlausara í dómum sínum um aðgerðirnar en það ráð sem við höfum í dag. En það vekur óneitanlega athygli að þetta frumvarp verði ekki lagt fram fyrr en í mars samkvæmt þingmálaskrá ráðherrans, vegna þess að ef við lítum á tímalínuna fram undan þá er núna í lok þessa árs samkvæmt ráðherranum stefnt að því að uppfæra aðgerðaáætlun í loftslagsmálum. Fyrra loftslagsráð lauk umboði sínu núna um nýliðin mánaðamót og þá er spurning hvort ráðherra hyggist framlengja starfstíma fráfarandi loftslagsráðs, sem verði þá mögulega með veikara umboð til gagnrýnnar umfjöllunar en ella, eða hvort eigi að láta dingla í einhverju tómarúmi þangað til verður hægt að skipa samkvæmt nýjum lögum. Allt mun þetta gerast á sama tíma og verið er að leggja lokahönd á lykilstjórntækið í aðgerðum ríkisins í loftslagsmálum; aðgerðaáætlunina.

Þetta er náttúrlega enn eitt dæmið um að það hafi verið farið of seint og of hægt af stað í tíð núverandi ráðherra og enn eitt dæmið um það að á sama tíma og það ríkir neyðarástand í loftslagsmálum þá dregur ríkisstjórnin lappirnar í því að grípa til aðgerða. Það er kannski það sem situr eftir að loknum lestri þessa fjárlagafrumvarps, sem er eins og síðustu ár ekki að gera nóg í aðgerðum í þágu umhverfis- og loftslagsmála. Það er neyðarástand á jörðinni, það er neyðarástand í lofthjúpnum, en það er líka að nálgast það að vera neyðarástand í ríkisstjórninni eða af völdum hennar. Það er ekki nóg með að mannkynið sé búið að spúa út of miklum koltvísýringi á síðustu áratugum og öldum heldur sitjum við uppi með ríkisstjórn sem trúir því í hjartans einlægni, miðað við það hvernig hún talar, að hún sé að standa sig rosalega vel — en svo bara er hún það ekki. Það eru engar tölur sem sýna að hún sé að stefna í rétta átt. Það eru engar tölur sem sýna að ríkisstjórnin sé að gera nógu vel, en meðan hún trúir því þá grípur hún ekki til róttækari aðgerða og það er pólitískt neyðarástand.


Ræðumaður: Björn Leví Gunnarsson

Forseti. Allt hárrétt sem hv. þingmaður segir. Þetta eykur öryggistilfinningu lögreglumanna en ekkert endilega öryggi þeirra. Það er það sem rannsóknir, t.d. í Bretlandi, sýna, að öryggi lögreglumanna versnar jafnvel þrátt fyrir að þeim líði öruggari, að slysum fjölgar o.s.frv. Þetta eru hliðaráhrif af því að skafa ýmislegt annað inn að beini líka og sinna ekki þeirri velferðarþjónustu, því félagslega öryggisneti sem gerir það að verkum að aðstæður breytast ekki og óöryggið almennt séð vex og fólk grípur þá til ódýru og hættulegu lausnanna. Það er vandamál. Þess vegna kosta gæðin. Það þurfum við að hugsa um líka því að þegar valmöguleikinn er: „Nei, þið fáið engan pening, finnið út úr því án þess að þið fáið pening,“ þá fáum við slæmu lausnirnar. Það er einfaldlega þannig.

Við þurfum að þora að hugsa: „Já, heyrðu, ef þetta kostar aðeins meira þá fáum við samt miklu betri árangur.“ Það eru þannig lausnir sem við ættum að velja þær sem ná mestum árangri. Að sjálfsögðu ekki fyrir einhverjar stjarnfræðilegar upphæðir, við reynum að vera raunhæf hvað það varðar. Þetta er grundvöllur þess sem ég er að reyna að vekja athygli  á í sambandi við kostnað við lögbundin verkefni, að við vitum ekki hver hann er. Við vitum ekki hver viðmiðin í gæðum þjónustunnar eru. Þar af leiðandi þegar kemur fjárlagafrumvarp hingað inn og segir okkur: „Það er þetta mikill peningur sem á að setja í sálfræðiþjónustu o.s.frv.“ og ég reyni að spyrja: „Hversu mikið dekkar þetta þau þjónustuviðmið sem við viljum sinna?“ „Ekki hugmynd.“ Hvernig á ég þá að geta samþykkt: Heyrðu, já, þá á þetta að uppfylla lögin sem við settum hérna um daginn. Ég get það ekki. Þetta er kjarni vandans. Það er allt skorið inn að beini. Lausnirnar verða þá slæmar og öryggi versnar og þá fáum við ekki frelsi.


Ræðumaður: Björn Leví Gunnarsson

Forseti. Ég þakka hv. þingmanni fyrir ræðuna. Stórgóð ræða. Ég áttaði mig ekki alveg á hvort þetta væri stjórnarþingmaður eða ekki,  það er svo mikið sem þarf að gera og ekkert að gerast, tiltölulega lítið alla vega. En ég get verið sammála hv. þingmanni um bara dágóðan hluta af þessum lista, alveg bara nokkurn veginn allt, með smá athugasemdum að sjálfsögðu af því að þannig gengur það og gerist. Stundum er það nefnilega þannig að gæði kosta — það er ekki alltaf hægt að njörva allt niður í algjöra lágmarkið sem þarf til þess að láta þjónustuna standa á beinunum eiginlega. Ég held að það sé pínulítið vandinn sem búinn er að gerast t.d. í löggæslunni. Það er einmitt búið að skrapa inn að beini sem gerir það að verkum að lausnirnar sem verið er að koma upp með til að leysa hinar ýmsu áskoranir hjá löggæslunni eru í rauninni aðferðir og lausnir sem við ættum ekkert að sætta okkur við, eins og með rafbyssur og meiri vopnaburð og stærri sérsveit o.s.frv. Ég veit alveg hverjar áskoranirnar eru varðandi skipulagða glæpastarfsemi en hún er ekkert að vesenast neitt sérstaklega mikið í lögreglunni, ekki á þann hátt, meira svona sín á milli og þess háttar. Þarna er einmitt skortur á gæðum sem býr til mjög vanhugsaðar lausnir sem eru vissulega ódýrari en valda jafnvel meiri skaða þegar allt kemur til alls. Aukinn vopnaburður lögreglu er bara vel rannsakaður og hann eykur almennt ofbeldi í samfélaginu. Fólk sem sér mikið af vopnum — það hefur áhrif. Það er svo margt annað hérna en byrjum alla vega á þessu.


Ræðumaður: Björn Leví Gunnarsson

Forseti. Þetta var pínu ósanngjarnt hjá mér. Fjárlagavefurinn er tvímælalaust þó nokkuð mikil betrumbót frá því sem var þegar ég byrjaði í þessu. Ég held að það verði alveg að segjast. En betur má ef duga skal. Það er ýmislegt annað þarna í gangi og alveg rétt að þetta hefði mátt vera aðeins minni doðrantur. Þannig að já, allt í lagi, ég dreg það til baka að mestu leyti.

Annað hins vegar sem ég var að klóra mér í höfðinu yfir varðandi aðhaldsaðgerðirnar: Hv. þingmaður kom inn á að það eru vissulega ráðuneytin sem útfæra aðhaldsaðgerðirnar en eins og maður hefur séð þá koma stundum aðgerðir til að hafa áhrif á það. Ýmsar stofnanir eða ráðuneyti koma inn og segja: Nú ætlum við að selja flugvél — eða eitthvað svoleiðis sem við stökkvum þá upp til handa og fóta og björgum. Hvað ef það virkar ekki þannig heldur er lagt upp með ákveðna fjárheimild til fjárlaga og svo er þessu bætt inn eftir á til þess að fá meira? Maður hefur alveg heyrt svona trikk í bókinni vera notuð. Hversu aðgengilegt er það fyrir þingið að nálgast hvort svona sé í gangi eða ekki?

Forseti vill láta þingmenn vita að klukkan í borðinu er ekki að virka en við erum að reyna að gera þetta þrátt fyrir það.


Ræðumaður: Björn Leví Gunnarsson

Forseti. Þrjú atriði sem mig langar til að fara yfir. Við erum búin að tala um það ansi lengi að það þurfi að gera ýmsar góðar betrumbætur en ekkert gerist. Ég er búinn að vera hvað mörg ár í þessu, sex ár, þetta er sjöunda fjárlagafrumvarpið sem ég er að vesenast í hérna og einhvern veginn hreyfist ekki neitt þegar allt kemur til alls í raun og veru, alla vega ekki okkar megin frá. Mér finnst vanta einmitt að þingið segi: Heyrðu, fyrirgefið þið, stjórnsýsla, gott og vel að þið skilið okkur fjárlagafrumvarpi en við viljum að það sé gert á ákveðinn hátt þannig að það sé aðgengilegt fyrir okkur — sem það er ekki. Við höfum verið að reyna að vinna að þessu í fjárlaganefnd en það hefur ekki hreyfst mikið.

Annað sem ég klóra mér aðeins í hausnum yfir er að fyrri fjármálaáætlanir hérna eftir Covid gerðu ráð fyrir mun hægari efnahagsbata en hefur gerst. Þrátt fyrir það erum við í rauninni með meiri niðurskurð en þær fjármálaáætlanir gerðu ráð fyrir. Það er mjög áhugavert að það sé einmitt verið að skera meira niður á þessu ári en síðasta þegar það ár átti líka að vera aðhaldsár út af verðbólguáhrifum, það var sérstaklega í því fjárlagafrumvarpi líka, miðað við að það er samt að ganga betur heldur en upprunalegu fjármálaáætlanirnar gerðu ráð fyrir.

Þriðja, varðandi aðhaldið. Það er nú Sjálfstæðisflokkurinn sem hefur svona mestan áhuga á aðhaldi í ríkisfjármálum, af hverju stökkva ekki Sjálfstæðisflokkurinn og þau ráðuneyti sem Sjálfstæðisflokkurinn stýrir á tækifærið að fá að taka til sín allt aðhaldið og útfæra það eins mikið og þau geta og monta sig af því?




Ræðumaður: Björn Leví Gunnarsson

Frú forseti. Já, alveg hárrétt. Ég tek undir hvert orð þarna. Eins og ég sagði áðan, svona flatur niðurskurður á öll málefnasvið og útilokaðir ákveðnir grunninnviðir, að einhverju leyti, ekki alveg öllu kannski, finnst mér, skólarnir t.d., framhaldsskólarnir, eru að fá þarna hálfan milljarð í mínus sem dæmi — mér finnst það nú og hæstv. menntamálaráðherra fannst þetta líka það langmikilvægasta fyrir uppbyggingu upp á framtíðina að gera, þannig að þetta er ekki alveg akkúrat á þeim stað sem ég myndi segja að væri sniðugt, því að einmitt eins og hv. þingmaður segir þá vantar pólitíkina í þetta. Að setja svona flata kröfu, bara yfir nokkurn veginn allt, sýnir einmitt skort á pólitík. Það sýnir skort á forgangsröðun. Þetta snýst ekki um jafnræði eða neitt því um líkt, því að við þurfum að forgangsraða. Við þurfum að segja: Þetta verkefni er mikilvægara en hitt verkefnið. Það er það sem við erum að gera hérna. Það er starf okkar að forgangsraða. Með það förum við út í kosningar og segjum: Okkur finnst skólakerfið og menntakerfið mikilvægara en að ríkt fólk fái lága skatta eða eitthvað því um líkt, bara sem dæmi. Þess vegna, eins og hv. þingmaður segir, vantar pólitíkina í þetta. Maður hefur orðið var við að þessi ríkisstjórn er einmitt búin með sína pólitík, var búin með sína pólitík eiginlega bara nokkurn veginn þegar Covid skall á. Þá var farin að vera pínu málaþurrð. Þau voru búin með þessi stóru mál sem voru búin að vera í þinginu að malla, sem náðist engin niðurstaða á. Einhvern veginn náðu þau samkomulagi um að klára nokkur mál þar. Gott og blessað. Svo var það bara búið. Þess vegna erum við bara með flatan niðurskurð en engar sérstakar ákvarðanir. Skólarnir þurfa líka góðar pólitískar ákvarðanir til að falla ekki í einhvers konar skilvindu þessara sameininga o.s.frv.


Ræðumaður: Björn Leví Gunnarsson

Forseti. Mikið gleður það mig að það eru fleiri sem skilja ekki hvað er í gangi hérna. Þetta er nefnilega rosalega skrýtið. Þetta er svo handahófskennt einhvern veginn. Fyrst það er ekki hægt að ná neinni niðurstöðu um það hvað nákvæmlega þarf að gera — hérna er vandamál, dembum okkur í það, nei, nei, nei, því að það er vandamál hérna, dembum okkur í það, nei, nei, nei, gerum bara jafnan mínus yfir allt. Það er ekki lausn. Það er leti ef eitthvað er. Þess vegna, eins og ég segi, grípur maður til þeirra orða að klóra sér í hausnum og segja bara: Ég skil ekki hvað er í gangi hérna.

Ég hef dálítið mikinn áhuga á svona kerfispælingum og svoleiðis og mér finnst mjög áhugavert að horfa á Viðreisn og Samfylkinguna vera að tala um aukna skattheimtu og aukið aðhald. Frá mínum bæjardyrum séð getur þetta alveg virkað mjög vel saman. Efnahagskerfi sem slíkt, þessi hagvöxtur o.s.frv., efnahagskerfið á einu ári, hversu mikið af verðmætum er í gangi á einu ári, snýst í rauninni bara um það hvernig það fellur niður á fólk, hvernig þessi verðmæti dreifast á hina mismunandi atvinnugeira og fólk síðan þar undir og líka í rauninni bara fólk sem þarf þjónustu, eins og hv. þingmaður var að nefna hérna áðan varðandi biðlistana o.s.frv. Þar er kannski stærsta efnahagstæki Alþingis þegar allt kemur til alls. Hagkerfið fer sína leið en hvernig hagvöxturinn dreifist er eitthvað sem við höfum svona smá um að segja. Þegar auður er að safnast upp á fáar hendur þá skekkir það allan hinn hlutann af hagkerfinu. Þegar ekki er farið í að laga þá skekkju í kerfinu sem við höfum um dreifinguna á auðnum þá skemmir það allt annað þannig að ég sé einmitt að það væri hægt að auka skattheimtu þar til að auka aðhald annars staðar.


Ræðumaður: Gísli Rafn Ólafsson

Virðulegi forseti. Nú erum við aftur saman komin á Alþingi til að tala um fjárlög. Það er von mín að frumvarpið í þetta sinn sé aðeins meira tilbúið en það var í fyrra þegar við fengum það til 1. umræðu, þar sem þegar við komum til 2. umræðu þurfti að breyta næstum öllum tölum, enda voru svörin við allri okkar gagnrýni í fyrstu umferð að þetta kæmi í annarri.

Þessi blessaða stóra bók sem inniheldur fjárlagafrumvarpið er ekki sú gagnsæjasta og auðveldasta til að fara í gegnum og því líka auðvelt að koma með athugasemdir sem kannski eiga ekkert við rök að styðjast vegna þess að það er ekki hægt að lesa út úr frumvarpinu hvað er í rauninni verið að gera. En ég ætla ekki að vera sakaður um málþóf með því að endurtaka allar þær athugasemdir sem ég gerði um framsetningu á þessum fjárlögum. Menn geta bara horft á sömu ræðu frá síðasta ári.

Mjög góð markmið.Nú er komið nýtt ár og kannski þá mikilvægt að byrja bara á því að fara yfir þau atriði sem vöktu athygli mína þegar ég var að lesa þetta. Það er að sjálfsögðu heilmikið nefnt af góðum markmiðum í þessu fjárlagafrumvarpi. Það er svo spurning hvort við náum þessum markmiðum, spurning hvort það sé nóg fjármagn til að ná þessum markmiðum og allt þetta þurfum við að skoða. En við erum sennilega ekki með gögnin til þess núna.

Það fyrsta sem sló mig við að lesa í gegnum þessar 382 síður var það að á meðan 50.000 manns lifa á Íslandi við fátækt þá virðist ríkisstjórnin aðallega vera að auka álögur á hinn almenna borgara en leyfa hinum ríku að halda áfram að verða ríkari. Jú, það er bætt við 1% tekjuskatti á lögaðila, þó svo að mér heyrðist nú fulltrúar Sjálfstæðisflokksins hér á undan vilja helst draga úr því, enda skelfilegt að þeir ríku þurfi að taka eitthvað á sig. En ég er viss um að þær forsendur sem hérna eru eiga eflaust eftir að breytast eitthvað í meðhöndlun bæði hv. fjárlaganefndar og efnahags- og viðskiptanefndar.

Ég tók eftir því þegar ég las í gegnum fjárlögin að það á að fella niður stuðning til íslenskukennslu fyrir innflytjendur og þá ætla ég að vera mjög nákvæmur í skilgreiningunni á innflytjanda. Þarna er ekki verið að tala um hælisleitendur og ekki verið að tala um kvótaflóttafólk heldur hitt, u.þ.b. — ég heyrði einhverjar tölur, að fyrstu sex mánuði ársins hefðu rúmlega 5.000 einstaklingar af erlendu bergi brotnir flutt til Íslands. Við heyrum háværar raddir í samfélaginu og jafnvel hérna inni, jafnvel frá hæstv. forseta lýðveldisins, að við þurfum að vernda tungumálið. Við þurfum að leggja fjármagn í að vernda tungumálið. Það gerum við sérstaklega með því að hjálpa þessum innflytjendum að læra íslensku, bjóða kennsluna ókeypis að mínu mati, og gera fólki þannig kleift að nota tungumálið í stað þess að skera þetta niður. Því hef ég lagt fram, ásamt öðrum Pírötum, breytingartillögu um að ekki einungis halda þessu inni heldur virkilega leggja áherslu á íslenska móðurmálið og íslensku tunguna með því að efla til muna íslenskukennslu fyrir innflytjendur.

Ég ætla ekki að endurtaka margt af því sem aðrir hv. þingmenn hafa farið yfir heldur langaði mig að tala um málaflokk sem er alveg aftast í málaflokkunum, málaflokkur 35 eins og hann er kallaður, sem er alþjóðleg þróunarsamvinna. Þar er mikilla tíðinda að vænta og sennilega hafa höfundar fjárlaganna vonað að flestir væru búnir að gefast upp í yfirferð sinni um málaflokkana þegar þeir kæmu alla leið að 35. málaflokknum. En 24 milljónir manna til viðbótar munu búa við hungursneyð á næstu 12 mánuðum samkvæmt nýlegum upplýsingum frá matvælastofnun Sameinuðu þjóðanna. Þetta er að gerast af því að það er samdráttur í framlögum til þróunar- og neyðaraðstoðar víða um heim. Þessi samdráttur í þróunaraðstoð mun orsaka margra ára skref til baka þegar kemur að ástandinu í þessum löndum. Þetta skref til baka mun orsaka aukinn ungbarnadauða, fleiri farsóttir og fólksflótta frá þessum löndum á skala sem lætur ástandið í dag líta út fyrir að vera léttvægt. Þessi samdráttur í þróunaraðstoð kemur á sama tíma og þróunarlöndin finna enn frekar fyrir áhrifum loftslagsbreytinga. Þurrkar, óvenjuháir hitar í bland við hamfaraflóð og sterkari storma, allt er þetta að auka á þá neyð sem fólk sem þegar lifir við sára fátækt upplifir.

Ísland er eitt ríkasta land í heimi og við erum því miður innan við hálfdrættingar á við nágrannalöndin þegar kemur að því að veita fjármagn til þróunaraðstoðar. Undanfarin ár höfum við unnið þétt saman hér á þingi við að koma þeirri upphæð sem við leggjum í þróunaraðstoð upp í 0,35% af vergri þjóðarframleiðslu. Það er helmingurinn af þeim 0,7% sem framfarastofnun Evrópu, OECD, leggur til að lögð séu til þróunaraðstoðar. Í núverandi þingsályktun um þróunaraðstoð fyrir árin 2023–2024 er 0,35% það markmið sem sett var fyrir þetta ár. Í drögum að þingsályktun um þróunaraðstoð fyrir árin 2024–2028 er einnig sett markmiðið 0,35% fyrir þetta ár og svo meira að segja hækkun upp fyrir það, en auðvitað ekki fyrr en eftir að nýtt kjörtímabil hefst. Í fjármálaáætlun sem samþykkt var í vor er 0,35% það viðmið sem sett er. Það er því sorglegt að sjá í þessu fjárlagafrumvarpi að sú upphæð sem lögð er til þróunaraðstoðar er dregin saman um 6,4% frá síðasta ári á meðan verg þjóðarframleiðsla, sem prósentan er miðuð við, mun aukast um yfir 10%. Þetta þýðir bara eitt: Við munum fara mörg ár aftur í tímann þegar kemur að hlutfalli vergrar þjóðarframleiðslu sem fer til þróunaraðstoðar á sama tíma og neyðin og þörfin er að aukast og aukast. Sem ríkasta land í heimi þurfum við að gera betur þegar kemur að þessum málaflokki og ég skora eindregið á hv. nefndarmenn í fjárlaganefnd að eiga djúpt samtal við hæstv. utanríkisráðherra og hæstv. fjármálaráðherra um hvernig við getum staðið við okkar skuldbindingar gagnvart fólki í þróunarlöndum.


Ræðumaður: Björn Leví Gunnarsson

Forseti. Ég hristi hausinn jafn mikið og hv. þingmaður yfir þessu. Það var annað sem ég áttaði mig á að væri skrýtið varðandi þessa tvo hópa sem hvorugur getur farið í verkfall og krafist kjarabóta, en það er aukavinnan. Ef fólk á lífeyri fer og vinnur eitthvað, reynir að koma sér í hreyfingu og virkni og svoleiðis, þá kemur fátæktargildran á fullri ferð og allt er skert, eða ansi mikið skert og þegar komið er yfir ákveðið mark þá er allt skert. En svo er það hinn hópurinn hérna, við. Þegar hv. þm. Ásmundur Friðriksson sagðist ætla að vera með ferðaþjónustu í sumar, aukatekjur, þá klóraði ég mér í hausnum og hugsaði: Af hverju eru þingmenn ekki með svona tekjuskerðingarákvæði í lögum um þingfararkaup? Ég lagði það til, það hefur ekki farið mjög langt, kannski þennan vetur. En það er bara sambærilegt á við fólk á lífeyri. Þingstarfið er miklu meira en full vinna, alla vega fyrir þá sem gera eitthvað hérna, ég veit ekki af hverju fólk ætti að vilja vinna meira eða geta unnið eitthvað mikið meira heldur en þingstarfið. Ef það vinnur eitthvað meira en það þá er það augljóslega að vinna minna sem þingmenn. Að sjálfsögðu ætti það að skerða þingfararkaupið, en nei. Við fáum kaupauka og alls konar möguleika á starfskostnaðardóti o.s.frv., sem er skiljanlegt af ýmsum ástæðum. En fyrr má nú vera þegar við berum þetta tvennt saman, hvernig launaþróun þingmanna er tryggð en ekki þeirra sem eru á almannatryggingum og hvernig skerðingar á launum þingmanna vegna aukatekna eru engar á meðan þær eru heill hellingur hjá þeim sem eru á lægri launum.


Ræðumaður: Björn Leví Gunnarsson

Forseti. Ég þakka hv. þingmanni fyrir ræðuna. Það er alltaf áhugavert að hlusta á þessa yfirferð. Ég velti dálítið fyrir mér: Ef lögum um almannatryggingar hefði verið framfylgt frá 1997 varðandi launaþróun o.s.frv., hver væri staðan í dag? Hvernig væri pólitíkin í dag ef lágmarksframfærsla væri kannski viðunandi eða nálægt því alla vega? Það er áhugavert að íhuga það þar sem munar alveg rúmlega 60% á því sem ætti að vera og því sem er, sem er eiginlega stórkostlegt.

Þetta er hópur fólks sem er ekki með verkfallsrétt og getur ekki farið og krafist hærri launa eins og allir aðrir og þess vegna er launaþróun einmitt sett inn, það sé bundið inn í lögbundna hækkun, í rauninni á nákvæmlega sama hátt og með þingmenn. Þingmenn eru ekki með verkfallsrétt. Ég veit ekki nema að það yrði betrumbót ef við færum í verkfall og gerðum ekki neitt í einhvern tíma, ég veit það ekki. En það er mjög vel skilgreint í lögum hvernig á að uppreikna laun þingmanna og annarra kjörinna fulltrúa samkvæmt launaþróun en í lögum um almannatryggingar er launaþróun ekki skilgreind. Það er mjög áhugavert að einmitt hópurinn sem er með miklu hærri laun sé með þetta vel skilgreint og fái örugglega hærri upphæðina, því launaþróunin er almennt séð hærri heldur en vísitala neysluverðs, en þau sem eru með lægri upphæð í greiðslur fá bara vísitölu neysluverðs. Ég skil eiginlega ekki, ef það á alltaf að bíða eftir réttlætinu, af hverju við erum ekki búin að afgreiða í gegnum þingið að hafa alla vega sömu viðmið hjá þessum tveimur hópum.


Ræðumaður: Björn Leví Gunnarsson

Forseti. Já, það eru þessar eilífu spár sem enda einhvern veginn í langtímameðaltali og langtímameðaltalið virðist vera langt undir í rauninni alvörulangtímameðaltali, sem er allt í lagi að vissu leyti. Varfærni er gott grunngildi í lögum um opinber fjármál og það er svona það helsta sem ég var að kalla einmitt eftir, eins góð og mér finnst lögin um opinber fjármál vera er ekki alveg nægilega vel farið eftir þeim, sérstaklega varðandi kostnaðarábatagreiningu og forgangsröðunina sem er ekki eins gagnsæ og vera vildi. Dómsmálaráðuneytið talaði t.d. um það á síðasta þingi að upplýsingar sem Landhelgisgæslan sendir dómsmálaráðuneytinu séu trúnaðarupplýsingar þegar það varðar einmitt svona fjármálabeiðnir o.s.frv., sem mér finnst alveg stórkostlega skrýtið. Ég átta mig ekki á því hvernig það getur gengið upp. Það hlýtur að varða upplýsingalög þegar ein stofnun sendir til annarrar upplýsingar um stöðuna varðandi fjárhagsbeiðnir og þess háttar.

Jú, jú, það hafa verið skref en þau eru ekki mörg og ekki stór. Eitt af þeim grundvallaratriðum sem ég hef verið að reyna að kalla eftir á undanförnum árum í gegnum t.d. fyrirspurnir mínar varðandi kostnað á lögbundnum verkefnum er að í stöðu okkar hérna sem þingmenn á Alþingi, þegar við erum að samþykkja hin og þessi frumvörp, um réttindi fatlaðs fólks t.d., um almannatryggingar og heilbrigðisþjónustu og hvað það nú er, virðist kostnaðarmatið þar á bak við ítrekað vera bara verulega lélegt, mjög oft innan ramma, sem er gjörsamlega gagnslaust fyrir okkur. Nei, að sjálfsögðu kostar það ekkert innan ramma, það kostar eitthvað. Hversu mikið og hvað annað hliðrast til í staðinn er spurning sem við hljótum að þurfa að vilja svara, því að ef við höfum ekki yfirsýn yfir hvað það kostar að framfylgja þeim lögum sem við setjum hérna þá getum við ekkert verið að samþykkja hér fjárlög. Það er bara engin forsenda fyrir því að geta svarað því hvort þessi fjárlög uppfylla lög og skyldur sem við höfum sett hérna á stjórnvöld til þess að sinna þjónustu við fólkið í landinu. Það er vandinn sem ég sé við þessi fjárlög eins og öll.


Ræðumaður: Björn Leví Gunnarsson

Forseti. Hv. þingmaður nefndi það hversu hratt gengur og að það væri nú allt að stefna í rétta átt. Ég klóra mér aðeins í hausnum og spyr bara: Í áttina að hverju? Hvernig vitum við í raun og veru hvort það sé eitthvað að stefna í rétta átt þegar við þekkjum ekki stöðuna á t.d. innviðaskuldinni eða þjónustuskuldinni? Við kunnum á þessar hefðbundnu peningalegu skuldir en við vitum líka alveg af þörfinni á innviðauppbyggingu til að halda í við fólksfjölgun og ýmislegt svoleiðis. Við vitum líka hvernig staðan er með biðlista í heilbrigðiskerfinu, hvernig staðan í menntakerfinu er eins og hæstv. menntamálaráðherra talaði um í gær. Hver er kostnaðurinn af slæmri stöðu þar líka í þjónustu ríkisins og þjónustuskuld, eins og mig langar að orða það?

Hv. þingmaður talaði um að stafrænu lausnirnar, þinglýsingarnar, væru að spara okkur heilan helling. Loksins, segi ég bara, alla vega áratug of seint, ansi mikið sem hefði getað sparast ef það hefði verið hlustað á Pírata hérna fyrir áratug síðan, við erum búin að vera hérna í áratug, um að fara í byltingu í stafrænni stjórnsýslu. Svo kemur svona einfaldað regluverk, án þess að maður átti sig nokkuð á því í rauninni hvað það þýðir, frá Sjálfstæðisflokknum, því þetta er nú eiginlega þeirra verk, þetta regluverk sem við erum með nú þegar hvort eð er og að miklu leyti til á skiljanlegan hátt, því að það hefur verið brugðist við ýmsum atburðum sem hafa kallað á að það þurfti að breyta reglum og bæta af því að fólk var að svindla. Ef við einföldum regluverk bara til að einfalda regluverk þá getum við líka lent í því að búa til enn þá fleiri holur sem er þá hægt að misnota í þessum opna og frjálsa markaði sem við viljum hafa.


Ræðumaður: Arndís Anna Kristínardóttir Gunnarsdóttir

Frú forseti. Ég þakka hv. þingmanni fyrir svarið. Ég hef lúmskt gaman af því hvað við erum sammála um það að þetta sé fáránlegur peningur. Þetta eru fáránlegir fjármunir sem við erum að verja í þetta kerfi. Hv. þingmaður nefnir hins vegar lausnir sem leysa ekki það sem þessi lög hafa gert og það sem stefna ríkisstjórnarinnar gerir. Stefna ríkisstjórnarinnar er að segja nei við sem flesta. Það er það sem er að valda þessari tregðu í kerfinu. Það gerði það t.d. að verkum að umsækjendur frá Venesúela, sem áður fengu í rauninni nánast bara stimpil og gátu farið að vinna, stofnað fyrirtæki eða byggt upp sitt líf á eigin fótum, biðu mánuðum saman, bara starandi á hvíta veggi einhvers staðar í boði íslenskra stjórnvalda eftir ákvörðun stjórnvalda um að þau ættu ekki að fá að vera hérna. Það þýðir að það þarf að kafa í hvert einasta mál og það þarf að meta það sérstaklega sem þýðir að málsmeðferð tekur miklu lengri tíma. Það er verið að þyngja kerfið og þrátt fyrir að við myndum taka á móti fleiri einstaklingum í gegnum kvótaflóttamannakerfið þá er ekkert sem bendir til þess að það myndi fækka þeim fjölda sem leitar hingað.

Gallinn við kvótaflóttamannakerfið — það er í rauninni kerfi sem allir tala alltaf um að við ættum að setja á fót í heiminum, en það er til. Það er kerfi sem virkar þannig að Sameinuðu þjóðirnar sortera úr flóttamenn og dreifa þeim um heiminn. Vandinn er sá að ríkisstjórnir eru að bjóðast til að taka á móti algjöru brotabroti af þeim fjölda sem þarf að komast í öruggt skjól. Á meðan það ástand er, sem er alls staðar, við erum ekkert ein í því, við á Vesturlöndum erum reyndar verst, þá heldur fólk áfram að reyna að komast sjálft í skjól og það er ekkert sem bendir til þess að við getum farið að taka fleiri kvótaflóttamenn. Við erum aldrei að fara að taka 4.000 kvótaflóttamenn eða 40.000 en það er kannski fjöldinn sem við þyrftum að taka til þess að fólk hætti að þurfa að fara yfir Miðjarðarhafið. Það er ekkert sem bendir til þess að fólki sem leitar hingað sé að fara að fækka, bara ekkert. Þvert á móti er allt sem bendir til þess að því muni fjölga í framtíðinni.

Telur hv. þingmaður það vera skynsamlega meðferð fjármuna að eyða svona miklum peningum í að reyna að loka gluggum og dyrum í stað þess að takast á við það að það sé fólk að koma hingað og gefa því tækifæri til að læra tungumálið, verða hluti af samfélaginu, styrkja innviði okkar sem ganga út á það að tryggja okkar gildi? Er hv. þingmaður sammála þeirri stefnu sem við höfum hér?

Forseti minnir hv. þingmenn á að ræðutími er takmarkaður í andsvörum


Ræðumaður: Arndís Anna Kristínardóttir Gunnarsdóttir

Frú forseti. Mig langar til að spyrja hv. þingmann aðeins út í þróun mála í útlendingamálum sem hann nefndi undir lok ræðu sinnar. Bara svona til að hafa formála að spurningunni, þá held ég að það sé ljóst orðið og óumdeilt að þær lagabreytingar sem voru gerðar núna fyrr á þessu ári og hv. þingmaður studdi, hafa haft í för með sér gríðarlega aukinn kostnað fyrir kerfið. Annars vegar með því að gera það að verkum að það er búið að þyngja málsmeðferð einstaklinga sem vilja fá endurupptöku mála sinna vegna þess að það voru samþykkt ákveðin ákvæði sem kalla á mikil málaferli og mikið lögfræðiþvarg sem var óþarft áður, þá var hægt að afgreiða þessi mál hraðar. Nú er komið á daginn að það er þörf fyrir fleiri öryggisverði til að vinna við að setja fólk á götuna. Ég geri ráð fyrir að þeir séu á sæmilega háu kaupi við það þar sem það er væntanlega erfitt að fá fólk í þann starfa. Þannig atvinnuauglýsingar hafa verið að birtast, verið að auglýsa eftir nýjum öryggisvörðum til þess m.a. að vísa fólki út á götuna. Sérsveitin er að auglýsa og það eru síðan þessar fyrirætlanir um lokuð búsetuúrræði sem reyndar hafa ekki verið lagðar fram en mér heyrist hv. þingmaður styðja. Allt er þetta aukinn kostnaður en ekki minni kostnaður fyrir samfélagið.

Mig langar til að spyrja hv. þingmann í ljósi afleiðinga af þessum lagabreytingum — það er ekki langt síðan ég stóð uppi í pontu og var að nota töluna 6 milljarðar sem fara í þennan málaflokk. Það eru ekki 6 milljarðar sem voru að fara í það að hjálpa fólki og þeir 15 milljarðar sem þetta er orðið að í dag  fara ekki í það að hjálpa fólki, þeir fara í að framfylgja þessum lögum og koma fólki úr landi sem er mjög dýrt. Mig langar til að spyrja hv. þingmann hvort hann sé enn þá á þeirri skoðun að það hafi verið skynsamlegt að gera þær breytingar sem voru gerðar hérna í mars.


Ræðumaður: Björn Leví Gunnarsson

Forseti. Mér fannst ræða hæstv. menntamálaráðherra rosalega áhugaverð af því að hann talaði um stöðu barna og ungmenna og ætlar að leysa einhvern veginn stöðuna, ég veit ekki, um námsárangur í grunnskólum með sameiningu í framhaldsskólum. Ég fæ það ekki alveg til að ganga upp. Mér finnst það dálítið áhugaverð útfærsla á þessu öllu.

En þetta er alveg hárrétt hjá hv. þingmanni, það eru þessir grunninnviðir sem við erum öll sammála á Íslandi að þurfi að sinna á góðan hátt. Löggæslan, dómstólar, réttarkerfið, menntakerfið, heilbrigðiskerfið, velferðarkerfið, öryggisnetið okkar. Önnur þjónusta er tvímælalaust eitthvað sem þarf að vera skilgreint á þann hátt að sé kannski tilfallandi atriði. En við fáum ekki góða greiningu á því hvar þetta liggur. Hvar er kostnaðarmatið? Hvar erum við í þjónustustiginu í heilbrigðiskerfinu miðað við það sem við vildum vera? Þá getum við metið hvort við séum í rauninni með skerta þjónustu eða ekki. Við fáum ekki í rauninni þessa þjónustuskuld uppgefna í fjárlagafrumvarpinu og hverjir í rauninni vextirnir eru á þeirri þjónustuskuld.


Ræðumaður: Björn Leví Gunnarsson

Forseti. Hv. þingmaður talaði hérna um þjónustuna, sem mér finnst mjög áhugaverð og það er búin að vera áhugaverð umræða hérna um þennan stöðugleika sem Sjálfstæðisflokkurinn eignar sér alltaf. Samt er efnahagskerfið alltaf í einhverju hoppi og skoppi fram og til baka þegar í raun og veru þarf að tala um þjónustuna; biðlistana sem eru alls staðar í heilbrigðiskerfinu, kaup og kjör þeirra sem lifa af almannatryggingum, menntakerfið eins og hæstv. mennta- og barnamálaráðherra kom inn á að væri hætt komið hvað það varðar að styðja við farsæld og jöfnuð barna í skólakerfinu og því þyrfti að sameina í framhaldsskólum. Það eru ótrúlegar lýsingar sem þar komu fram. Maður veltir því fyrir sér hvort við séum ekki alltaf að horfa á rangan stöðugleika, að við eigum að einbeita okkur að því að tryggja stöðugleika í þjónustu og gagnvart þeim lögum sem eru sett hérna á þingi og fjármögnun á þeirri þjónustu. Hitt verður síðan að fylgja því.


Ræðumaður: Andrés Ingi Jónsson

Frú forseti. Nei, við erum ekki að fara í rétta átt. Ríkisstjórn Katrínar Jakobsdóttur er ekki að fara í rétta átt í loftslagsmálum. Hér er verið að draga saman bein framlög til umhverfis- og orkumála um 1,7 milljarða. Það er verið að minnka ívilnun til kaupa á hreinorkubílum um 4,8 milljarða án þess að sá peningur sé síðan notaður í eitthvað annað. Það er alveg eðlilegt að hætta að styrkja fólk hægri vinstri til að kaupa Teslur og nýta peninginn í eitthvað sem skilar meiri samdrætti í losun gróðurhúsalofttegunda. En það er ekki gert. Það er verið að klípa 6,5 milljarða frá þessum málaflokki á sama tíma og ríkisstjórnin er einmitt ekki að stefna í rétta átt. Það var aukning, losun jókst á síðustu þremur árum, á síðasta ári stóð hún í stað. Losun gróðurhúsalofttegunda á að vera að dragast saman á hverju einasta ári en samkvæmt bráðabirgðaútreikningum Umhverfisstofnunar þá er ríkisstjórnin hálfdrættingur á við það sem hún segist ætla að vera, 24% samdráttur í losun fyrir árið 2030 er það sem stefnir í, 55% er það sem þau segjast ætla að gera.

Frú forseti. Nei, við erum ekki að stefna í rétta átt. En ég ætlaði nú ekki að orðlengja um þetta. Mig langaði að spyrja um það sem hv. þingmaður vék hér að, framlagi til endurgreiðslna til sveitarfélaga vegna þjónustu sem þau veita samkvæmt 15. gr. félagsþjónustulaga, útlendingur í neyð, minnir mig að við köllum það ákvæði. Hér er væntanlega eitthvað sem snertir við þjónustusvipta flóttafólkinu sem ríkisstjórnin henti á götuna í sumar. Það gerðist fyrir um sex vikum og þá sagðist hæstv. félags- og vinnumarkaðsráðherra ætla að taka eitthvert samtal við fólk til að leysa þetta. Ég hef það frá félagasamtökum sem eru að halda þessu fólki af götunni, sem eru að sjá til þess að það hafi í sig og á, að það sofi ekki í gjótum í Öskjuhlíðinni núna þegar komið er næturfrost, að ekkert hafi heyrst frá ráðherra.  Mig langar að spyrja hv. þingmann: Á að gera eitthvað fyrir þennan hóp? Ef hún hefur ekki svörin þá er spurning hvort ég geti beðið hana um að koma því til ráðherra að svara símanum þegar félagasamtök sem eru að hjálpa þessu fólki reyna að ná í hann.


Ræðumaður: Andrés Ingi Jónsson

Frú forseti. Hv. þingmaður talaði um að framlög til umhverfismála hækkuðu ekki jafn mikið og hún vildi sjá í þessu fjárlagafrumvarpi. Mig langar að rekja tölurnar aðeins upp og spyrja hv. þingmann hvort sé ekki nær sanni að segja að framlögin séu að lækka. Í greinargerðinni í fjárlagafrumvarpinu stendur á síðu 133 að framlög til umhverfis- og orkumála aukist um 5,8 milljarða frá síðasta fjárlagafrumvarpi. Það er eftir að búið er að millifæra 7,5 milljarða sem áður voru á gjaldahlið. Þannig að þessi tilfærsla á framlögum sem voru til staðar þá þegar er notuð til að fela það að bein framlög til málaflokksins eru að dragast saman um 1,7 milljarða. Því til viðbótar eru þessir 7,5 milljarðar til hreinorkubíla lækkun frá þeim 12,3 milljörðum sem voru í ívilnanir gjaldamegin. Ég er alveg sammála því að það megi endurhugsa stuðning við kaup á hreinorkubílum, þó það nú væri, en það þarf að gera eitthvað með þann pening sem er klipinn frá. Þarna erum við að tala um 4,8 milljarða til viðbótar. Þarna er verið að rifa seglin og draga saman samanlagt um 6,5 milljarða, sem eru minni framlög til grænna umskipta. Svo gæti maður velt því fyrir sér, en við höfum náttúrlega ekki forsendur til þess vegna þess að loftslagsmat hefur ekki farið fram á þessu frumvarpi, hvort hækkun á notkunarhlið hreinorkubíla væri eitthvað sem ætti að flokka sem samdrátt, sem ætti að flokka sem „anti“-græna aðgerð. Auðvitað þurfum við að koma á einhvers konar föstu formi á þetta en þar erum við að tala um 6 milljarða í viðbót. Ef þetta væri allt lagt saman þá allt í einu núllast út öll hækkun sem hefur átt sér stað í þessum málaflokki frá árinu 2021.

Mig langar að spyrja hv. þingmann, en höldum þessari gjaldtöku á notkun til hliðar, ég er ekki alveg sannfærður um hana, það er verið að draga niður bein framlög til umhverfismála og það er verið að lækka ívilnun til kaupa á hreinorkubílum án þess að eitthvað annað komi í staðinn: Hvað skýrir þessa 6,5 milljarða lækkun í orkumálum og umhverfismálum?


Ræðumaður: Björn Leví Gunnarsson

Forseti. Stöðugleikinn tekur mið af þjónustunni sem fólk þarf að fá, heilbrigðisþjónustunni, skólaþjónustunni, þjónustu við fatlað fólk, við innflytjendur og flóttafólk. Það er ákveðin þjónusta, skylda til þjónustu og réttindi sem við setjum í lög og óháð efnahagssveiflu eiga þessi réttindi að viðhaldast. Það er áskorun stjórnvalda að tryggja að réttindin haldi sér ellegar að segja það upphátt að við höfum ekki efni á þessum réttindum og taka þá pólitíska afstöðu um að afnema þau eða minnka þau eða gera hlutina einhvern veginn öðruvísi. En það er það sem vantar. Þar erum við ekki með stöðugleika. Við erum ekki með stöðugleika í því, þá vissu að við getum haft öruggt húsaskjól á næsta ári, að heilbrigðiskerfið nái að sinna þjónustu og vinna upp biðlistana.  Þar vantar stöðugleikann af því að það er bara verið að horfa á stöðugleika þessarar risastóru efnahagsköku og þessarar einu tölu sem er einhvern veginn heilög í höfði Sjálfstæðismanna. Þeir gleyma alltaf að horfa á áhrifin sem eru á gólfinu, biðlistana og í rauninni fólk.


Ræðumaður: Björn Leví Gunnarsson

Forseti. Fyrst varðandi tímabundnu fjárframlögin. Það er vissulega rétt að þetta var tímabundið fjárframlag, alveg rétt. En þegar það er fjárheimild upp á 40 milljónir aukalega í einhverjum samningum við þriðju aðila þá ætti það að koma fram einhvers staðar, ekki satt? Af hverju eru tímabundnu framlögin einungis tilgreind í styrktar- og samningsviðaukanum en ekki hinar 40 milljónirnar? Það hefði átt að líta þannig út að það væru ekki 15 milljónir bara þarna í þessum samningsviðauka heldur 55 milljónir sem á næsta ári, 2024, samkvæmt þessu fjárlagafrumvarpi, yrðu 40 en ekki 55. Þetta tímabundna úrræði upp á 15 milljónir hefði horfið en eftir stæðu 40. Það er ekki nema eðlilegt að þegar maður flettir í fjárlagafrumvarpinu og er að reyna að átta sig á því hvernig opinbert fé er að fara til hinna ýmsu félagasamtaka þá sé einhver yfirsýn yfir það, heildaryfirsýn, ekki bara einhverjar breytingar fram og til baka og ekki að þegar það kemur í rauninni auður reitur þá þýði það í raun og veru 40 milljónir. Það bara gengur ekki upp. Það virkar ekki. Það er ekkert gagnsæi í því.

Varðandi stöðugleikann er ég að reyna að koma þeirri hugmynd að fólki að horfa aðeins lengra fram í tímann, að horfa ekki sífellt bara á efnahagssveifluna eins og hún er beint fyrir framan nefið á okkur, heldur að taka tillit til þess hvernig þróunin hefur verið og halda áfram einfaldlega að gera ráð fyrir því að það sé eitthvað sem muni gilda áfram. Efnahagssveiflan, ytri áhrif og ýmislegt svoleiðis, sveiflast fram og til baka í kringum það, vissulega. Þegar hún sveiflast yfir það þá erum við að safna, þegar hún sveiflast undir þá erum við að eyða á móti. Ríkið haldi bara sinni stefnu. Það hefur ekki verið raunin og gerir okkur einfaldlega enn erfiðara fyrir að rýna þessa þjónustu sem ríkið á að sinna lögum samkvæmt, af því að það vantar alltaf kostnaðargreiningar á bak við það, það er verið að fela þær í þessu flökti á efnahagnum sí og æ.


Ræðumaður: Björn Leví Gunnarsson

Forseti. Já, skerðingarmörkin eru mjög áhugaverð. Þau eru aðeins mismunandi milli öryrkja og eldra fólks, maður verður að átta sig á því, það hafa verið breytingar á mismunandi stöðum. Þau eru núna komin upp í 2,4 milljónir á ári hjá eldra fólki, það var 1,2 fyrir ekki svo löngu síðan, held að það hafi verið árið 2018, ég man það ekki alveg, maður þarf að hafa þetta fyrir framan sig, þetta eru svo margar breytingar fram og til baka. Alla vega, það áhugaverða sem mér finnst þar er að árið 2016 þegar voru gerðar breytingar í flýti í lok kjörtímabilsins, eftir Panama-hrunið, þá var verið að reyna að einfalda kerfið en öryrkjar vildu ekki vera með í þeirri einföldun, í þessari flýtivinnu sem var í gangi. Þá þurfti að skipta upp lögunum eftir því hvort það átti við um öryrkja eða eldra fólk. Í þeim flýti virðist hafa gleymst að bæta við heimild til að undanskilja lífeyrissjóðstekjur sem atvinnutekjur. Það af leiðandi ættu lífeyrissjóðsgreiðslur að vera teknar sem atvinnutekjur og telja upp í sérstaka frítekjumarkið fyrir öll árin en gera það ekki, Tryggingastofnun framkvæmir það ekki.  Það er mjög áhugavert og það er mál sem við vorum að reyna að skoða í fjárlaganefnd en er nú komið inn í velferðarnefnd og ég vonast til að við sjáum árangur af þeirri vinnu á þessu þingi.


Ræðumaður: Björn Leví Gunnarsson

Forseti. Ég þakka kærlega fyrir andsvarið. Þetta er eitt af því sem ég hefði viljað koma inn á, ég hélt að ég hefði lengri tíma í ræðuna en það var víst bara hálftími. Lífeyriskerfið okkar hérna — eins og fjármálaráðherra var að tala um þá vorkenndi hann þjóðum sem væru með ófjármagnaðar lífeyrisgreiðslur, væru ekki með svona uppsöfnunarkerfi eins og hérna á Íslandi. Við eigum eftir að spyrja að leikslokum með það. Það er sífellt verið að reyna að hækka iðgjaldið til að koma til móts í rauninni við það að fyrri forsendur gengu ekki upp og uppsöfnunarlífeyriskerfið hérna á Íslandi hefur merkilega víðtæk áhrif, víðtækari áhrif heldur en við kannski myndum vilja. Lífeyriskerfið er byggt upp hérna á Íslandi sem tveggja stoða kerfi o.s.frv., með almannatryggingum og því sem þú safnar í lífeyrissjóð, en þriðja skyldan í rauninni fyrir fólk til að geta notfært sér lífeyristekjurnar er að standa eftir í lok vinnuævinnar með skuldlaust þak yfir höfuðið. Ef fólk er ekki með skuldlaust þak yfir höfuðið þá hefur það ekki efni á húsnæði með lífeyristekjum sínum. Séreignin, sem hjálp við það að eignast húsnæði, er tvímælalaust ágætisáætlun en hún er rosalega tekjuskipt. Það eru ekki allir sem geta nýtt sér þá leið, sérstaklega ekki þeir tekjulægri. Hvar endum við þar, í þeim hópi fólks sem nær ekki að safna sér skuldlausu þaki yfir höfuðið áður en það klárar ævivinnuna? Það fær lífeyri sem dugar ekki til framfærslu og eins og hv. þingmaður segir: Hver á þá þennan séreignarsparnað? Er ekki í rauninni bara verið að dæla honum inn í Seðlabankann með öllum stýrivöxtunum þegar allt kemur til alls og hefur áhrif í gegnum lánin okkar? Já, það þarf að tala miklu meira um lífeyrissjóðakerfið í efnahagslegu samhengi, það er víst.


Ræðumaður: Björn Leví Gunnarsson

Forseti. Ég sagði það hérna áðan að við erum rík þjóð. Já, hagvöxturinn skiptir tvímælalaust máli, auðvitað. Hann er frekar sjálfgefinn hjá ríkri þjóð. En hvernig farið er með þann arð er síðan allt annað mál, hvernig skiptingin á honum er. Það er alltaf stóra spurningin. Ef eitthvað er þá er það kannski stærsta áskorunin sem við höfum í þessum sal, að hugsa til þess hvað sé sanngjörn skipting á auðæfum landsins, hvað er í þjóðareign og hvað er ekki í þjóðareign, hvernig sumir auðgast endalaust af þjóðareign, aðrir ekki og hvernig stjórnvöld ákveða að skipta út dómurum hér og þar og eru ekki með augljósustu aðstoð í helstu málum þegar kemur að spillingu eða samráði o.s.frv. Saga okkar varðandi samkeppnisbrot er skrautleg, ekki til að hrósa sér af.  Hagvöxturinn skiptir tvímælalaust máli, já, en það er skiptingin á þeim auði sem skiptir máli og þess vegna erum við með þessar breytingartillögur við fjárlagafrumvarpið, að þar sem auðurinn hefur verið að safnast saman þá deilum við honum aðeins betur.


Ræðumaður: Björn Leví Gunnarsson

Forseti. Það var búið að spenna bogann ansi hátt fyrir hrunið, það var komin ansi góð bóla. Það skorti á eða var ákveðið eftirlitsleysi þar í gangi, efnahagurinn þá var orðinn rosalega stór en innstæðan fyrir honum kannski ekkert gríðarlega mikil. Í kjölfarið á því má eiginlega segja að íslenskur efnahagur hafi náð botninum, skrapað eins langt niður á botninn og hægt var að hafa það, miðað við allt annað sem við erum með í gangi. Við erum vissulega rík þjóð með öflugar auðlindir þannig að ég hafði persónulega engar sérstakar áhyggjur af afkomu landsins til lengri tíma og hafði það heldur ekki vegna Covid-faraldursins. Við vinnum okkur smám saman út úr þessu af því að við erum öflug og auðug þjóð. En það er mjög eðlilegt að þegar við náum botninum á vissan hátt eins og við gerðum eftir hrunið að þá sé ekki hægt að fara neðar, það er mjög eðlilegt að það sé stígandi, upp á við frá botninum eins og hæstv. ráðherra var að lýsa. Það kemur ekkert á óvart svo sem að það hafi verið þannig, hverju sem það er að þakka. Ég veit ekki alveg hvort einhverjir geta tekið þar ábyrgð eða hrósað sér af. Þetta er mjög náttúrulegt. Ég held að það sé frekar þannig, þegar allt kemur til alls, að áhrif okkar hérna á Alþingi og ríkisfjármálanna séu í alvörunni miklu, miklu minni en stundum er látið í veðri vaka. Ég alla vega hlakka til þess að sjá betri útskýringar á því að ákveðin efnahagsþróun upp á við sé stjórnvöldum að þakka en aldrei efnahagssveifla niður á við, aldrei eftirlitsleysið sem bjó til bóluna sem sprakk í andlitið á okkur o.s.frv.


Ræðumaður: Björn Leví Gunnarsson

Forseti. Það er alltaf áhugavert að fá þetta rit í hendurnar og ég ætla að byrja á smá hrósi, ótrúlegt en satt. Gæðin á þessu frumvarpi eru aðeins betri heldur en ég að á að venjast. Greiningarnar eru góðar og það er betri samfella í þeim. Ég kvartaði undan því síðast þannig að ég er bara nokkuð ánægður með framsetninguna í frumvarpinu og ég er sérstaklega ánægður með það sem fjármálaráðherra hefur tilkynnt um, að það komi greinargerð með fylgiritinu þar sem fylgja forsendur ráðuneytanna fyrir þeim tölum sem eru hérna á bak við. Það vantar að stíga síðan næstu skref þar sem koma forsendur stofnana. Það kemur kannski næst en það er alla vega jákvætt, svo við afgreiðum hvað er jákvætt við þetta. Ég er ekki alveg sammála pólitíkinni og efnisinnihaldinu í þessu en þetta er þó jákvætt skref.

Það eru ansi margir málaflokkar hérna sem maður myndi vilja grafa aðeins í en ég ætla að reyna að vera á almennum nótum svona í 1. umræðu. Við erum að glíma við efnahagsástandið sem er og við fáum frumvarp til fjárlaga sem er uppskrift ríkisstjórnarinnar. Ég horfði á fréttirnar í fyrradag þar sem gangandi vegfarendur voru svona snilldarlega spurðir hvort þeir ætluðu að lesa fjárlagafrumvarpið, allar þessar 382 síður plús fylgiritið. Svörin komu mér skemmtilega á óvart þar sem sum svörin voru jákvæð. Við skulum samt viðurkenna það að þetta er enginn skemmtilestur þegar allt kemur til alls því að eins óspennandi og þessi bók lítur út þá er hún samt mjög mikilvæg. Ekki kannski mikilvæg á sama hátt og Íslendingasögurnar eða Hringadróttinssaga eða Uppruni tegundanna, en fjárlagafrumvarpið er samt nokkurs konur biblía fyrir okkur hérna á þinginu alla vega fyrir næsta ár. Og mig langar til að fjalla um fjárlagafrumvarpið út frá því hlutverki sem það gegnir í samfélaginu því eitt svar hjá þessum gangandi vegfarendum var: Hvað er það? Hvað er þetta hérna? Viðkomandi vegfarandi hafði bara ekki hugmynd um hvað fjárlagafrumvarp væri og það er bara mjög skiljanlegt því að þessi bók er ekki aðlaðandi á nokkurn hátt fyrir neinn sem væri að leita sér að lesefni sér til skemmtunar. Fjárlagafrumvarpið er ekki YouTube- myndband eða TikTok-stikla.

Ég þarf vonandi ekki að útskýra fyrir neinum hérna inni hvað fjárlagafrumvarp er. En ég held að það sé samt nauðsynlegt að við ræðum aðeins um það til að tryggja sameiginlegan skilning. Það var nefnilega fleira sem ég sá í fyrradag sem gerði það að verkum að ég held að það viti ekki allir hversu mikilvæg þessi bók er. Það var þannig að þegar ég var að skoða þessa bók þá rakst ég á eftirfarandi upplýsingar, eða réttara sagt í fylgiriti fjárlagafrumvarpsins sem er sagt önnur bók og mun þynnri og heitir: Fylgirit með frumvarpi til fjárlaga. Það er eiginlega útprentað excel-skjal, mjög áhugavert, með alls konar upplýsingum. Ég fann eftirfarandi í kaflanum um styrktar- og samstarfssamninga en þar stóð: „Samtökin '78 – fræðsla er varðar málefni hinsegin fólks, 2023 15 milljónir, 2024, 0 kr.“ Áhugavert. Í umræðunum sem spruttu upp í kjölfarið var sagt að þetta væri bara tímabundið fjárframlag frá þinginu sem væri verið að fella niður, að Samtökin '78 væru enn að fá 40 milljónir. En það fjármagn finnst hvergi þegar maður les þessa bók, hvorki í frumvarpi til fjárlaga né í fylgiritinu með því. Mér finnst það mjög áhugavert því að umræðurnar um málefni hinsegin fólks hafa svo sannarlega bent til þess að það þurfi fræðslu. Ég fletti þessu því betur upp í þessari góðu bók og ég finn markmið, þriðja markmiðið í málaflokki jafnréttismála. Þar stendur: „Markmið 3: Réttindi hinsegin fólks tryggð.“ Áhugavert. Þar undir kemur: „Framfylgd verkefna í aðgerðaáætlun í málefnum hinsegin fólks – Forsætisráðuneytið – Innan ramma“, svo ég vitni í frumvarpið, með leyfi forseta. Innan ramma, það er frábært. En hvað kostar það eiginlega í peningum að vera innan ramma? Fyrir neðan þetta stendur:

„Fjárheimild málaflokksins lækkar um 35 m.kr. vegna tímabundinna verkefna sem falla niður. Annars vegar 20 m.kr. framlag vegna aðgerða gegn hatursorðræðu, þingsályktunartillaga og hins vegar 15 m.kr. framlag til Samtakanna '78.“

Allt í lagi, hugsa ég, og fletti upp þessari aðgerðaáætlun. Það er rosalega flott síða þar sem farið er yfir aðgerðaáætlana. Ég finn hana og þar eru dregin fram alls konar verkefni í þessari aðgerðaáætlun. Þarna eru verkefni innan stjórnsýslunnar um fræðslu og forvarnir og rannsóknir og vinnumarkað og hinsegin sjávarútveg og landbúnað. Þetta er mjög yfirgripsmikil aðgerðaáætlun sem var samþykkt hérna á þinginu og virðist vera fylgt vel eftir. Á síðunni er farið yfir stöðu verkefnanna, t.d. stöðu verkefnisins um hinsegin börn og ungmenni í íþrótta-, tómstunda- og æskulýðsstarfi. Þar segir, með leyfi forseta:

„Staða í apríl 2023: Samið var við Samtökin '78 um að skrifa og gefa út bækling með fræðsluefni um stöðu hinsegin barna og ungmenna í íþrótta-, tómstunda- og fræðslustarfi. Verkefnið er komið vel á veg.“

Samið var sem sagt við Samtökin 78, það kemur fram í aðgerðaáætluninni. Í fylgiritinu hverfur svo fjármagnið úr styrktar- og samstarfssamningi við Samtökin '78 á næsta ári.

Hvaða ályktun dregur maður af þessari framsetningu? Hvar eru þessar 40 milljónir sem var talað um? Hvar eiga ég og aðrir þingmenn eða gangandi vegfarendur að leita sem vilja í alvörunni komast að því hversu mikinn pening Samtökin '78 frá ríkinu til að sinna því mikilvæga starfi sem þar er unnið? Hvar eigum við að komast að því ef það er ekki með því að lesa fjárlagafrumvarpið og fylgirit þess?

Þetta er nefnilega það sem frumvarp til fjárlaga snýst um og að lokum þau fjárlög sem Alþingi samþykkir: að svara þeim spurningum sem fólk getur haft um það hvernig opinberir aðilar nota almannafé. Svörin við þeim spurningum eiga að vera í þessari bók.

Stærðarsamhengi fjárlaga er síðan enn þá áhugaverðara. Þess vegna er frumvarp til fjárlaga í alvörunni rosalega áhugaverð lesning. Mæli með henni, í alvöru. Frumvarp til fjárlaga er uppskrift ríkisstjórnarinnar að framtíðarsamfélaginu. Það er uppskrift sem er samin í stefnumótun stjórnmálaflokka fyrir kosningar, í stjórnarmyndunarviðræðum og lokum við ríkisstjórnarborðið. En við skulum samt ekki gleyma að umboðið til að leggja fram frumvarp til fjárlaga kemur frá kjósendum, fólki sem greiðir skatta til þess að fjármagna samfélagsleg verkefni, rekstur heilbrigðiskerfis, menntakerfis, lögreglu, dómstóla og félagslegs öryggisnets ásamt ýmsu öðru sem ritað hefur verið í lög á Alþingi.

Það er dálítið merkilegt að skoða fjárlög út frá því sjónarhorni. Hvað kostar að uppfylla þau lög sem Alþingi hefur samþykkt? Við fáum hvergi aðgang að þeim upplýsingum, sem er áhugavert út af fyrir sig.

Það er oft talað um þennan mikilvæga stöðugleika í efnahagsmálum. Fjármálaráðherra talar nú um að endurheimta stöðugleikann. Það er pínu kaldhæðnislegt þegar íslensk efnahagssaga er skoðuð. Ef það ætti að velja eitthvert orð sem ætti að lýsa efnahagi þessarar litlu eyju lengst norður í hafi þá væri stöðugleiki örugglega meðal síðustu orða sem yrði fyrir valinu, bara í alvörunni.

Þó að frumvarp til fjárlaga líti út fyrir að vera það leiðinlegasta sem hægt er að hugsa sér þá eru hérna gríðarlega mikilvægar upplýsingar um efnahagsmálin sem eru þegar allt kemur til alls upphaf og endir allra mála. Öllu sem við viljum gera fylgir spurningin um hvort við höfum efni á því. Okkur langar nefnilega að gera svo margt en við höfum einfaldlega ekki efni á því öllu og því þarf að forgangsraða. Viljum við t.d. betra heilbrigðiskerfi? Viljum við Fjarðarheiðargöng, uppfæra hringveginn í hringlest, rafvæða samgöngur, viljum við Sundabraut, viljum við ásættanleg lífskjör fyrir eldra fólk, mannsæmandi grunnframfærslu, framhaldsskóla- og menntaskólakerfi sem er ekki að ganga á jafnræði nemenda til menntunar?

Hvort sem svarið er já við þessu öllu eða ekki þá eru það samt væntingar okkar og vonir að við höfum bolmagn til að framkvæma meira á morgun heldur en við höfðum í dag. Við viljum gera meira og það er jákvætt. En það er gott að hafa háleit markmið um að gera betur og meira. Í fjárlögum sjáum við misháleit markmið ríkisstjórnarinnar sett fram. Þetta er þeirra raunveruleiki. Þegar þau eru búin að komast að niðurstöðu um allt sem þau vilja gera, þá er þetta niðurstaðan sem þau komast að. Þetta er það sem þau telja sig geta gert með tilliti til forgangsröðunar. Eftir að búið er að forgangsraða og setja allt annað til hliðar sem þau vildu gera þá er þetta það sem er eftir. Þess vegna er mjög mikilvægt að rýna aðeins í tölurnar í fjárlagafrumvarpinu og skilja hvaðan við erum að koma, hver staðan er eiginlega og í hvaða ástandi efnahagsmálin eru því það er ekki svo augljóst.

Stóra efnahagslega talan sem flestir kannast við, talan sem er notuð til þess að útskýra stöðu efnahagsmála er verg landsframleiðsla. Þetta er kakan sem er stundum notuð og á að drottna yfir öllu. Hún þýðir í raun og veru bara hversu mikil verðmæti verða til á hverju ári. Það er ekki flóknara en það þegar allt kemur til alls. Árið 2018, sem var fyrsta heila árið sem núverandi ríkisstjórn hafði eitthvað um málin að segja, var verg landsframleiðsla 2.844 milljarðar kr., á andvirði ársins þá. Í lok núgildandi fjármálaáætlunar er gert ráð fyrir því að verg landsframleiðsla verði 5.491 milljarður kr. sem er nálægt því tvöföldun á tíu árum. Það er dálítið rosalegt, er það ekki? Nei, í rauninni ekki, því að við erum með krónu hérna á Íslandi sem er dálítið merkileg og hún verður alltaf verðlausari og verðlausari. Krónan virkar svipað eins og að skera pítsu í sífellt fleiri sneiðar. Jú, jú, við erum með fleiri sneiðar en pítsan er alveg nákvæmlega jafn stór. Það er alveg jafn mikið til skiptanna hvort sem þú skerð pítsuna í fleiri sneiðar eða ekki. Dagsdaglega er einmitt talað um köku, að stækka kökuna, en kakan er nú bara dálítil lygi þegar betur er að gáð.

Ef við skoðum þetta enn þá betur þá tvöfaldaðist verg landsframleiðsla líka á milli áranna 1998 og 2008 og svo sambærilegt dæmi sé tekið þá rétt tvöfaldaðist hún líka á milli áranna 2008 og 2018. Ef ég sýni ykkur mynd hérna, bara eins og í Gettu betur, stórglæsilegt línurit, ég veit ekki hversu vel það sést: Þetta er breyting á vergri landsframleiðslu á tíu ára tímabili, rétt rúmlega tvöföldun yfir öll árin, hefur farið aðeins minnkandi en allt í lagi. Þetta er íslenskt efnahagslegt samhengi, tvöföldun á tíu árum eða svo, nánar tiltekið 8,2% hækkun að meðaltali á ári á raunvirði hvers árs fyrir sig. Þetta er í raun hið íslenska efnahagskerfi sem við búum við. Þetta er bara okkar sannleikur þegar kemur að vergri landsframleiðslu. Efnahagurinn er miklu flóknari heldur en bara þetta eina, en byrjum að tala um þetta. Þetta er stöðugleikinn þegar allt kemur til alls, 8,2% hækkun á hverju ári, alveg sama þó að það komi hrun eða uppsveifla fram og til baka, 8,2% að meðaltali. Það er þar sem við endum.

Frá því að núverandi ríkisstjórn tók við hefur meðalhækkunin verið 7,8% og miðað við þjóðhagsspá er gert ráð fyrir 6% hækkun á ári að meðaltali, sem væri þá samtals upp á 7% fyrir þennan áratug af ríkisstjórn ef fjármálaáætlunin gengur upp eins og hún er sett fram. Ekki 8,2% heldur 7%, sem er ansi mikið minna. En ég ætla að leyfa mér að efast um að það standist þegar allt kemur til alls. Líklega verður árleg hækkun nær langtímameðaltalinu þegar upp er staðið, aðallega af því að hagspáin er yfirleitt röng, hún er alltaf miklu minni, of lág þegar vel gengur og of há þegar illa gengur. Þarna inni í tölunum eru líka hagtölur vegna heimsfaraldurs og helmingurinn af þessu er einmitt samkvæmt þessari þjóðhagsspá. Hún gerir alltaf ráð fyrir því að hagvöxturinn fari bara niður í tæplega 3% strax eiginlega fyrsta árið eftir eftir spánna. Það er gerð spá fyrir þrjú, fjögur, fimm ár. Næsta ár er kannski raunhæft miðað við stöðuna en árin þar á eftir eru bara langtímahagvöxturinn hjá þeim sem er eitthvað í kringum 3%, rétt tæplega 3%. Það er rosalega skrýtið miðað við það þegar við skoðum þessa áratugi upp á 8,2%. Þar inn í er jú hagvöxturinn en á núvirði hvers árs fyrir sig, með verðbólgunni og öllu því. Mér finnst hjálplegra í rauninni að skoða það. Þá getum við bara hugsað okkur að miðað við verga landsframleiðslu í fyrra á andvirði þess árs verður verg landsframleiðsla á næsta ári 8,2% meiri á andvirði þess árs — af því að við erum alltaf að glíma við æðislegu krónuna. Það þýðir að ef við gefum ríkisstjórninni smá svigrúm, t.d. út af heimsfaraldrinum sem hafði þó nokkur áhrif á landsframleiðslu árið 2020, er efnahagurinn bara að sigla sinn sjó eins og undanfarna þrjá áratugi. Það eru vissulega smá öldur fram og til baka en þegar allt kemur til alls er rúmlega 8% vöxtur á ári. En munið: Bara fleiri sneiðar, ekkert endilega stærri pítsa.

Ef við viljum í alvörunni efnahagslegan stöðugleika, eins og Sjálfstæðisflokkurinn þreytist ekki á að tönnlast á, þá þurfum við einfaldlega að læra af sögunni, læra af reynslunni. Þessi 8,2% vöxtur er auðvitað ekkert í hendi en þetta hefur verið þróunin undanfarna áratugi. Það þýðir að opinber fjármál ættu að taka tillit til þess. Það myndi búa til stöðugleika. Ríkið segir einfaldlega: Á næsta ári verður landsframleiðslan 8,2% umfangsmeiri en í ár. Þá vitum við hversu mikið við höfum milli handanna til að vinna með og þannig búum við til stöðugleika, ekki með því að elta efnahagssveifluna upp og niður. Ef það er 10% hagvöxtur þá er ríkinu alveg sama, 8,2%. Ef það er 10% niðursveifla þá skiptir það ekki máli. Við gerum bara ráð fyrir 8,2%. Hagvöxturinn nær þessu að lokum, fer upp fyrir og niður fyrir. Við bara siglum eftir okkar stefnu og höldum þann sjó og okkur er alveg sama í rauninni hvernig efnahagurinn er. Við bara pössum upp á það að ríkið haldi stöðugleikanum.

Þar er alveg tvímælalaust lykillinn en við höfum ekki séð það í verki. Við höfum séð ríkisstjórnina hlaupa fram og til baka eins og hauslausar hænur og segja: Heyrðu, það er ekkert til fyrir menntamálin. Og hinum megin: Það er allt á blússandi siglingu. Það er enginn stöðugleiki. Það eru engin rök í þessari umræðu hvað það varðar. Það er ekki grundvallað á neinum gögnum.

En allt í lagi, hvað svo? Við höfum þessa landsframleiðslu og allt þar fram eftir götunum. Og það er jú búið að setja lög um ýmsa opinbera þjónustu eins og ég nefndi áðan; heilbrigðisþjónustu, löggæslu, skóla, lífeyri og alls konar svoleiðis. Og til að greiða fyrir þá þjónustu og halda einhverjum stöðugleika í efnahagsmálum leggur ríkið skatta á allt og ekkert. Til þess að skilja stöðuna ekki bara út frá vergri landsframleiðslu svoleiðis þarf líka að horfa aðeins dýpra. Byrjum samt á samanburði opinberra fjármála við landsframleiðslu, bara svona efnahagssögulega — æðislegt orð — og þá hafa útgjöld ríkisins verið 30,9% af vergri landsframleiðslu á ári. Þetta er bara söguleg staðreynd. 30,9% af vergri landsframleiðslu, það eru útgjöld ríkisins. Það er meðaltal undanfarinna þriggja áratuga. Af öllum verðmætum sem verða til í hagkerfinu er þetta hlutur ríkisins. Stundum er þetta hlutfall hærra. Síðan 1995 hefur það hæst verið 43,3% árið 2008 og stundum lægra og var lægst 25,1% árið 1997. Svipaða sögu er síðan að segja af tekjum ríkisins. Þær hafa að meðaltali verið 30,5% af vergri landsframleiðslu á ári. Og takið eftir því að tekjurnar hafa að meðaltali verið 0,4% lægri en útgjöldin sem gerir rúmlega 400 milljarða kr. á núvirði í mínus.

Hér er mynd: Svona sveiflast þetta fram og til baka, tekjur og gjöld, upp og niður og fram og til baka. Þarna munar, bilin sem eru þarna á milli eru 400 milljarðar. Þetta er staðan, 30,9% í útgjöld og 30,5% í tekjur. Þetta er halli á rekstri ríkisins sem útskýrist að langmestu leyti af útgjöldum ríkisins vegna nýliðins heimsfaraldurs. Afkoman fyrir 2020, frá 1995, var jákvæð, þ.e. — og nú hef ég stóran vara á — frumjöfnuður ríkissjóðs var jákvæður. Við höfum alltaf átt í erfiðleikum með fjármagnskostnað og ef eitthvað hefur verið stöðugt í íslenskri efnahagssögu þá er það að fjármagnskostnaður hefur verið hár. Augljóslega þarf að laga þennan halla einhvern veginn en merkilegra er eiginlega að skoða þessi hlutföll hjá núverandi ríkisstjórn því miðað við fjármálaáætlun gerir hún ráð fyrir að greiða 30,8% af vergri landsframleiðslu í útgjöld en einungis 29,8% í tekjur, sem er mun lægra heldur en langtímameðaltalið. Auðvitað eru 29,8% dágóður slatti en í samanburði við langtímameðaltalið eru þetta einungis 29,8%. Hér er líka gott að bæta við að þetta eru hrein útgjöld og tekjur, ekki fjármagnsgjöld sem ég var að tala um o.s.frv., það þarf að passa aðeins upp á það.

Ég vil líka minnast á það að hagkerfið vex meira á næsta ári heldur en langtímameðaltalið, um 10,1%, 2% meira en meðaltalið. Útgjöld hækka líka meira eða um 10% og tekjurnar um 17,5%, líklega minna samt þar sem tekjurnar 2023 verða væntanlega hærri heldur en var gert ráð fyrir í fjárlögum 2023. Hvað þýðir þetta? Jú, stóra myndin er sú að útgjöld ríkisins eiga að minnka á komandi árum niður í 30,4% af vergri landsframleiðslu, en tekjur ríkisins eiga að lækka lítillega á sama tíma, niður í 29%. Þetta er efnahagssaga ríkisstjórnarinnar, þegar allt kemur til alls, stóra myndin. Minni útgjöld heldur en langtímameðaltalið og lægri tekjur, mun lægri tekjur. Minna bákn — frábært fyrir kjósendur Sjálfstæðisflokksins — upp á hálft prósent og skattalækkun upp á 1,5%. Að vísu með samsvarandi halla þarna á milli, ef tekjurnar eru minna hlutfall af vergri landsframleiðslu en útgjöldin þá endum við í halla.

Ef ég segi það skýrt: Efnahagsþróunin á tíma þessarar ríkisstjórnar hefur verið undir meðaltali enda hafði heimsfaraldur þó nokkur áhrif á efnahaginn. Samkvæmt hagspánni gerir ríkisstjórnin ráð fyrir því að ríkið dragi úr umsvifum sínum fram til ársins 2028 og verði þá hálfu prósenti undir langtímameðaltali í útgjöldum og 1,5% undir tekjum. Samtals með lægri tekjur en útgjöld þó að afkoman endi síðan að vísu loksins í plús 2028, þetta er uppsafnað þarna á milli. Að því sögðu þá held ég að það sé vanáætlun eins og hagspáin er iðulega. Ef gert er ráð fyrir því að langtímaþróun haldi, ekki að hagspáin haldi, hún er yfirleitt allt of langt undir þróuninni, þá ætti ríkið að vera komið í plús árið 2025. Ég býst við því ef allt gengur eðlilega og ríkisstjórnin þvælist ekki fyrir. Fræðilega meira að segja 2024, það er alveg séns. Ég ætla ekki að giska á hversu miklar líkur er á því, kannski 50/50, segjum það. Það væri sem sagt ekki út af afrekum ríkisstjórnarinnar heldur einfaldlega af því að hagkerfið siglir bara sinn sjó að mestu leyti óháð því hvað ríkisstjórnin gerir þó að ríkisstjórnin reyni að monta sig rosalega mikið af því. Eins og fjármálaráðherra sagði hérna áðan þá hefur ríkisstjórnin ekkert mikið hlutverk í að stjórna verðbólgunni en er samt að leggja fram ýmsar tillögur og montar sig af því að hún sé að reyna að hafa einhver áhrif á verðbólguna þegar þau eru síðan ekki nein þannig að það er alveg eins gott að sleppa því bara, þegar allt kemur til alls. Ekki að fara í aðgerðirnar heldur að sleppa því að monta sig af því að áhrifin eru hverfandi.

Þrátt fyrir allt og þegar allt kemur til alls þá er í alvörunni tiltölulega gagnslaust að rýna í þessar tölur, rýna í þessa þjóðarköku, því að á bak við þessar tölur er þjónusta hins opinbera. Opinber þjónusta snýst um tvennt. Annars vegar fólkið sem sinnir þeim störfum og árið 2021 var meðalfjöldi stöðugilda hjá ríkinu 19.164 og fyrir þau stöðugildi voru greiddir rúmir 319 milljarðar kr. í laun, launatengd gjöld og starfsmannakostnað. Árið 2022 var meðalfjöldi stöðugilda 19.503 með launakostnað upp á rúma 388 milljarða. Umreiknað á mánuði per stöðugildi eru það eitthvað um 1,39 milljónir á mánuði árið 2021 og 1,66 milljónir á mánuði árið 2022. Þetta eru laun, tölvur, mötuneyti og alls konar. Það þýðir að þegar fjármálaráðherra segir að það eigi að spara 5 milljarða með því annaðhvort að segja upp fólki eða ráði ekki neinn í þess stað þá ætti það að fækka stöðugildum um 250 eða svo. Áhugavert.

Hin hliðin á opinberri þjónustu er fólkið sem er verið að þjónusta. Árið 2021 bjuggu 368.792 á Íslandi. Árið 2002 vorum við orðin 376.248. Það þurfti að þjónusta 2% fleira fólk. Við þetta bætast tæplega 700.000 ferðamenn árið 2021 og rúmlega 1,7 milljónir árið 2022 sem þýðir að fjöldi ferðamanna á landinu á hverjum degi hefur farið úr rúmlega 14.000 að meðaltali upp í rúmlega 34.000. Það er eins og farið hafi verið úr því að vera með heilan Mosfellsbæ aukalega á landinu upp í að vera með mitt á milli íbúafjölda Hafnarfjarðar og Kópavogs. Til að sinna opinberri þjónustu þarf fólk. Þó að við getum endalaust reynt að hagræða með tækninýjungum og sameiningum stofnana þá er staðreyndin almennt sú að fleira fólki fylgir stærri efnahagur og meiri þörf á þjónustu, 2% fleira fólk þýðir í raun og veru 2% aukahagvöxtur og 2% meiri þjónustuþörf, svona almennt séð. Bætum ferðamönnum ofan á þetta og bæði hagvöxturinn og þjónustuþörfin verður enn meiri. Álagið verður enn meira.

Við þurfum að hugsa um það hvernig við erum að uppfylla þau lög sem við höfum sett um réttindi fólks, um þjónustu sem hið opinbera veitir og þar fram eftir götunum. Við sjáum vandamál í því í málaflokki fatlaðra og heilbrigðiskerfinu, biðlistar út um allt, og í menntakerfinu eins og hæstv. mennta- og barnamálaráðherra kom inn á í gær í sinni stefnuræðu. Þegar allt kom til alls þá finnst mér umræðan ekki vera á réttum stað um það hvar lausnirnar liggja í rauninni. Það er alltaf talað um stóru kökuna, það þarf að stækka kökuna. Við erum með verga landsframleiðslu, hagþróun, samanburð við hinar og þessar þjóðir. En þegar við komum niður á gólfið hvernig áhrif hafa þessar tölur á fólk? Hvernig eru þessar tölur að uppfylla þau lög sem við setjum hérna í þinginu? Þeirri spurningu er ekki svarað í þessu frumvarpi og ég skil ekki af hverju, svo ég haldi nú áfram með skilningsleysi mitt.

Við þurfum að skoða þetta í stærra samhengi. Við þurfum að hætta að horfa bara á þennan hagvöxt og aftur hagvöxt. Það eru fleiri mælikvarðar sem hið opinbera þarf að horfa til varðandi húsnæðismál, varðandi menntamál, varðandi heilbrigðismál. Verg landsframleiðsla segir okkur ekkert um það hvaða áhrif hagvöxturinn í rauninni hefur beint á t.d. á hag öryrkja. Ekki nein. Segir okkur ekkert um það hvernig álag á heilbrigðiskerfið mun þróast vegna áhrifa af fjölda ferðamanna.

Það er ýmislegt annað sem ég myndi vilja tala hérna um, söluna á Íslandsbanka, nánar um húsnæðismálin og annað sem ég var með hérna. En ég ætla að enda á því að nefna að við erum með nokkrar breytingartillögur.

Við erum með tillögu um að hækka fjármagnstekjuskatt upp í 30% og að persónuafsláttur fjármagnstekna verði hækkaður upp í 400.000 kr. á sama tíma. Það hefur breyst dálítið hvernig það er verið að éta upp í rauninni tekjur af almennum sparireikningum. Persónuafslátturinn þar ætti að halda aðeins í við þróunina á vaxtahækkununum. Við gerum ráð fyrir u.þ.b. 15 milljörðum í tekjur vegna þessarar breytingar. Við gerum ráð fyrir því að það þurfi að bæta við 800 millj. kr. í loftslagssjóð, að minnsta kosti miðað við stöðuna. Við leggjum til að fella niður heimild til sölu Íslandsbanka því að það er ekki hægt að treysta þessari ríkisstjórn til að selja þennan banka frekar en nokkuð annað. Við leggjum til 3 milljarða í framkvæmdafé til hjóla- og göngustíga þar sem einn milljarður er ætlaður til að flýta framkvæmdum þeirra verkefna sem skipulagðar eru samkvæmt samgöngusáttmála höfuðborgarsvæðisins, annar milljarður er ætlaður til uppbyggingar hjóla- og göngustíga í nágrenni höfuðborgarsvæðisins og þriðji milljarðurinn er ætlaður í uppbyggingu hjóla- og göngustíga annars staðar á landinu. Einnig 3 milljarða í Strætó vegna orkuskiptaverkefnis, þ.e. bættar verði upp 600 milljónir sem voru teknar úr orkuskiptasjóð Strætó vegna Covid og afgangurinn, 2,4 milljarðar, fari óskiptur til orkuskipta í almenningssamgöngum um allt land. 420 milljónir til héraðssaksóknara til að efla embættið og tryggja málsmeðferðarhraða. Þá 420 milljónir til Samkeppniseftirlitsins til þess að efla eftirlitið, enda hefur komið í ljós að það er ekki vanþörf á. Nóg að gera þar nefnilega. Svo að lokum 230 milljónir í málaflokk framhaldsfræðslu til eflingar íslenskukennslu fyrir innflytjendur en það á að fella niður fjárheimild upp á 115 milljónir þar sem við viljum að sé ekki gert og bætt við tvöföldu fjármagni.


Ræðumaður: Björn Leví Gunnarsson

Já.Forseti. Ég verð því miður að hryggja hv. þingmanninn því að  munurinn er ekki bara 11,82%, það er bara í tíð þessarar ríkisstjórnar. Frá 1997, þegar lögin voru sett, er uppsafnaður munur 64,12% — 64,12%. Þetta er munurinn samtals í rauninni á launaþróun og verðbólguþróun. Það er mismunandi á milli ára hvort er, það eru örfá ár þar sem hækkunin er umfram bæði launa- og verðlagsþróun, en uppsafnaði munurinn þegar allt kemur til alls er þessi. Mér finnst dálítið áhugavert miðað við anda laganna þegar þau voru sett þarna, að það eigi að fylgja vísitölu neysluverðs, það er lágmarkið, en það eigi að fara eftir launaþróun eins og hún er, að vandinn við þetta, fólk ber það alla vega fyrir sig í  stjórnsýslunni, er að það sé svo óskilgreint hvað launaþróun er, hvernig eigi að reikna hana út o.s.frv. En það er aldrei lagt í þá vinnu að leysa það vandamál og skilgreina betur, ekki í alla þessa áratugi sem þetta hefur verið vafamál. Það væri kannski ráðlegt fyrir fjárlaganefnd að kíkja aðeins betur á þetta, fá þessar tölur. Þetta eru tölur sem ég hef fengið í gegnum rannsóknarþjónustuna hérna á þingi og uppreiknað aðeins í kjölfarið þannig að kannski eru þetta ekki hárnákvæmar tölur hjá mér en eins nálægt því og ég kemst. Ég nota launavísitöluna sem  er ekki alveg hárnákvæm heldur því að hún  segir ýmsa aðra hluti, en miðað við rannsóknir stéttarfélaga og sveitarfélaga þá munar ekki mjög miklu á því hvernig launavísitalan er og hvernig laun opinberra starfsmanna og almenna markaðarins eru að þróast í heild sinni. Ég held að þetta sé mjög brýnt verkefni fjárlaganefndar að skoða, sérstaklega ofan í boðaðar breytingar félags- og vinnumarkaðsráðherra á almannatryggingakerfinu.


Ræðumaður: Björn Leví Gunnarsson

Forseti. Ég þakka hv. þingmanni fyrir ræðuna. Þingmaður kom hérna inn á almannatryggingar og þróun þeirra þar sem ríkisstjórnin hefur vissulega komið inn og passað upp á að almannatryggingar haldist í takt við þróun verðlags. En það er smá vandamál þar, og ég beini því líka til hæstv. fjármálaráðherra sem nefndi þetta í sinni ræðu og í andsvörum áðan, sem er það að hinn hlutinn af lögum um almannatryggingar snýst um launaþróun. Nú er staðan sú, alla vega í júlí á þessu ári, að almannatryggingar eru sem fyrr á eftir í launaþróun, nánar tiltekið á þessu kjörtímabili um 5,54% en á tíma þessarar ríkisstjórnar um 11,82%. Það  er alveg gott og blessað að almannatryggingar haldi í við verðlagsþróun. Lögin eru skýr þannig og þó að áður fyrr hafi bara verið áætlað hver verðlagsþróunin var í fjárlagafrumvarpinu fyrir næsta ár, sem stóðst síðan nánast aldrei, þá hefur alla vega verið gert vel svona nýlega og brugðist við því eftir á ef verðlagsþróunin hefur verið röng. En eftir stendur launaþróunin og bilið sem við erum að horfa upp á núna er einmitt 5,54%, bara á þessu kjörtímabili, 11,82% frá 2018 sem var fyrsta heila ár þessarar ríkisstjórnar. Sér hv. þingmaður fyrir sér að við getum nokkurn tímann uppfyllt þessi skilyrði laga um almannatryggingar, að almannatryggingar fylgi launaþróun?


Ræðumaður: Björn Leví Gunnarsson

Forseti. Það er fleira sem ég skil ekki. Dálítið merkilegt, er það ekki? Hérna segir ráðherra að tekjur hafi hækkað umfram væntingar. Samt heyrðum við væntanlega öll ræðu hæstv. mennta- og barnamálaráðherra í gær. Það var mjög áhugaverð ræða. Ég klóraði mér aðeins í hausnum og þurfti aðeins að líta upp í ræðustól Alþingis og athuga hvort það væri ekki örugglega ráðherra í þessari ríkisstjórn að tala um stöðu menntamála. Ef ríkisstjórnin er að segja: Fyrirgefið, fjármálaráðherra segir að við höfum engin áhrif á fjármálaþróunina, verðbólguþróunina, en samt er ríkisstjórnin að koma með einhverjar tillögur um það hvernig eigi að hafa áhrif á hana og stærir sig af því, eru það þá ekki dálítið stolnar fjaðrir ef ríkisfjármálin hafa engin áhrif á þetta hvort eð er?

Þetta er rosalega tvískipt umræða sem er í gangi hérna. Í umræðum um stefnuræðuna í gær baunar fjármálaráðherra á hægri hluta stjórnarandstöðunnar, það sé ekki nægt aðhald, og að vinstri hluti stjórnarandstöðunnar vilji bara hækka skatta. Það er dálítil pólitísk tvískipting þarna í gangi, vissulega. En aldrei heyrum við rökin á bak við það af hverju það er góð hugmynd, sem mér fannst koma í ljós í ræðum stjórnarandstöðunnar hérna í gær, af hverju það er góð hugmynd að hafa meira aðhald á réttum stöðum, af hverju það er góð hugmynd að hækka skatta á réttum stöðum þar sem fjármagn safnast saman og myndar bólur. Þar hefur ríkisstjórnin efnahagsstjórnarhlutverki að gegna. Þess vegna skil ég ekki af hverju ríkisstjórnin beitir því ekki.


Ræðumaður: Björn Leví Gunnarsson

Forseti. Í júní á síðasta ári kynnti ríkisstjórnin aðgerðir gegn verðbólgunni til aðstoðar þeim sem komu illa út úr verðbólguþróuninni. Þá var verðbólgan í 7,6%. Hún fór snarhækkandi í kjölfarið, eftir að ríkisstjórnin tilkynnti um aðgerðir. Fyrir fjárlagafrumvarpið í fyrra var langur listi af alls konar seinkunum á aðgerðum og ýmsu svoleiðis, stafrænni þróun og því um líku sem átti að hjálpa til. Breytti engu. Nú erum við að sjá nákvæmlega sama lista aftur. Verðbólgan er ekki komin niður fyrir það sem hún var í júní í fyrra þegar ríkisstjórnin tilkynnti um aðgerðir gegn verðbólgunni. Ég er bara gaur sem skilur ekki neitt og átta mig ekki alveg á því hvernig aðgerðir ríkisstjórnarinnar sem hún kynnti fyrir rúmlega ári síðan hafa bara hækkað verðbólguna, hún er ekki enn þá komin niður fyrir það sem hún var þá, né heldur á því af hverju það hafa verið átta stýrivaxtahækkanir síðan þá. Mér finnst það mjög skrýtið. Ég bara velti fyrir mér: Var eitthvert vanmat í gangi? Það voru allar viðvörunarbjöllur í gangi í samfélaginu um hver verðbólguþróunin væri, eins og hún reyndist svo vera, merkilegt nokk, og allar líkur eru á því að verðbólgan í lok þessa mánaðar muni hækka. Hún mun líklega lækka í október, standa í stað í nóvember eða svo, hver veit með desember og útsölurnar í kjölfarið o.s.frv. Þannig að við erum á skrýtnum stað núna. Eftir allar þessar aðgerðir, sömu aðgerðir og við sáum fyrir síðustu fjárlög, er verðbólgan enn þá hærri en hún var þegar ríkisstjórnin kynnti fyrst aðgerðir gegn verðbólgunni. Hvers vegna er það?


Ræðumaður: Arndís Anna Kristínardóttir Gunnarsdóttir

Kæra fólk. Undanfarin tvö ár höfum við Píratar átt fullt í fangi með að koma í veg fyrir skaða sem þessi ríkisstjórn hefur gert tilraunir til að valda á okkar friðsæla og góða samfélagi, stundum meiri árangri en ég óttaðist.  Allur sá tími og sú ómælda orka sem farið hefur í það hjá okkur Pírötum á síðustu misserum hefur torveldað okkur að teikna upp mynd af því samfélagi sem við viljum sjá, í stað þess bara að koma í veg fyrir það samfélag sem við viljum ekki sjá.

Hvað skapar gott samfélag? Við hér í þessum sal getum tekist á um einstaka skattprósentur, styrki til tannréttinga  eða sameiningu framhaldsskóla, en á endanum skiptir það allt litlu máli ef við vanrækjum tvær grunnstoðir góðs samfélags: Frelsi og öryggi. Öll viljum við fyrst og fremst vera örugg og frjáls.

Öryggi snýst að miklu leyti um að geta lifað lífi án ofbeldis í víðum skilningi og að þurfa ekki að þola ógn um slíkt, öryggi gegn hvers kyns þvingunum og innrásum í líf okkar.  Það er ekki vopnuð lögregla sem skapar öruggt samfélag. Það gera öryggismyndavélar á hverju húshorni ekki heldur. Öruggt samfélag verður til þegar fólk sér aðrar leiðir til að leysa vandamál en með ofbeldi og kemur fram við hvert annað af virðingu og samkennd. Öruggt samfélag fæst með því að tryggja að fólk, allt fólk, búi við lífsskilyrði sem etja þeim ekki út í örbirgð og örvæntingu.

Ísland er eitt ríkasta land í heimi. Það er pólitísk ákvörðun að hér búi fólk við fátækt með öllum þeim alvarlegu andlegu, líkamlegu og félagslegu afleiðingum sem henni fylgja fyrir einstaklingana sjálfa og fyrir okkar samfélag. Fátækt fólk býr hvorki við öryggi né frelsi. En hvað er frelsi? Frelsi felst í því að fá að njóta mannréttinda til jafns við annað fólk. Frelsi undan stöðugu eftirliti stóra bróður. Frelsi einstaklingsins til að ráða eigin lífi og líkama, leita hamingjunnar á eigin forsendum.

Katrín Jakobsdóttir, leiðtogi ríkisstjórnarinnar, sagði okkur rétt í þessu að hún væri ekki aðdáandi þeirra stjórnmálamanna sem telja deilur sér til tekna fremur en sátt og samvinnu. Hún tengir þá stjórnmálamenn við skautun og popúlisma en segist sjálf vilja leita sátta og byggja brýr á milli ólíkra póla í samfélaginu.  Skautun er hins vegar ekki bara vandamál stjórnmálanna, heldur eitt alvarlegasta vandamálið sem samfélag okkar hér á Íslandi stendur frammi fyrir og víðar og þar er ríkisstjórn Katrínar Jakobsdóttur stór gerandi. Hvað er það annað en skautun samfélagsins þegar ráðherrar nota hvert tækifæri til að stilla flóttafólki upp sem ógn við velferðarríkið? Hvað er það annað en skautun samfélagsins að henda varnarlausu fólki á götuna?    Og sjáið enda afleiðingarnar af því. Réttlætiskennd annars pólsins er svo gróflega misboðið, en það hlakkar í hinum sem fær byr undir báða vængi fordóma sinna og haturs.

Breytingar á lögum um útlendinga verður fyrsta mál okkar Pírata á þessum þingvetri þar sem við viljum afnema þá þjónustusviptingu sem nú hefur raungerst. Ríkisstjórnin setur í staðinn frelsissviptingu á sína þingmálaskrá. Þessi ríkisstjórn boðar frelsi fyrir alla, en bara ef þeir eru ríkir og fæddir á Íslandi. Flóttafólk er hvorugt og þess vegna ætlar þessi ríkisstjórn að ræna það frelsinu og í staðinn að bjóða falskt öryggi með nýju fangelsi.

Helsta ógnin við öryggi okkar og frelsi hér á Íslandi er ekki útlendingar. Það eru ekki vímuefnaneytendur eða fólk sem glímir við hvers konar veikindi. Ekki hinsegin fólk. Og ekki er það fagfólk á vegum sveitarfélaganna sem kennir börnum að þekkja og vernda það sem stendur okkur næst; líkamann okkar.

Það eru þeir aðilar sem hatast út í þessa hópa sem okkur stafar raunveruleg ógn af. Þessa þróun þarf ekki bara að stöðva. Henni þarf að snúa við. Og það gerum við ekki með vopnaburði. Það gerum við með opnu samtali og fræðslu og með samfélagssáttmála þar sem enginn þarf að óttast um afkomu sína. Það gerum við með því að setja aftur á dagskrá aðgerðaáætlun gegn hatursorðræðu, sem er því miður  ekki lengur á þingmálaskrá ríkisstjórnarinnar. Þess í stað fá fordómar gegn hinsegin fólki og útlendingum að grassera með alvarlegum afleiðingum fyrir öryggi og frelsi í þessu samfélagi.

Forseti. Það væri þinginu til sóma að sameinast um að tryggja mannréttindi og frelsi, raunverulegt frelsi fólks, alls fólks. Þá fyrst búum við í öruggu samfélagi.


Ræðumaður: Þórhildur Sunna Ævarsdóttir

Kæru áheyrendur. Það er ákveðið leikrit í gangi. Leikrit sem við getum kallað: Hin stórkostlegu lífskjör almennings á Íslandi. Í leikritinu er því haldið fram að hvergi séu lífskjörin jafn góð og hér, að mesti jöfnuðurinn sé á Íslandi, að við búum í sterku velferðarríki jafnra tækifæra, að launin séu hæst á Íslandi og það sé bara frekar ódýrt að versla í matinn hérna, að verðbólga sé bara tímabundin boðflenna sem fer alveg að fara og kemur örugglega aldrei aftur vegna þess að íslenska krónan er frábær gjaldmiðill sem þarf bara smá stöðugleika og styrka hendi Sjálfstæðisflokksins til að jafna sig. Vondu karlarnir í þessu leikriti eru vanþakkláta launafólkið sem skilur ekki hvað það hefur það ógeðslega gott, þykist ekki sjá veisluna og heimtar enn þá hærri laun. Það er frekjunni í þeim að kenna að Seðlabankinn neyðist til að hækka stýrivexti 14 sinnum í röð.

Þetta leikrit glymur sífellu í eyrum okkar héðan úr þessum ræðustól, rétt í þessu, í fjölmiðlum og hvar sem hægt er að troða því að. Leikararnir koma víðs vegar að úr samfélaginu og styrktaraðilarnir eru fjársterkir og voldugir viðskiptamenn. Samtök atvinnulífsins tilnefna handritshöfunda og SFS hafa átt nokkra góða leikstjóra líka. Og það veitir sannarlega ekki af öflugum styrktaraðilum því það kostar talsverða orku og peninga að sannfæra okkur hin um að leikritið sé enginn skáldskapur heldur hinn eini sanni veruleiki okkar allra og hver sá sem öðru heldur fram sé annaðhvort vanþakklátur vitleysingur eins og hv. þm. Björn Leví Gunnarsson, nú eða öfundsjúkur öfgamaður sem vilji ýta undir pólaríseringu í samfélaginu.

En ef við skyggnumst á bak við tjöldin á þessari rándýru leiksýningu blasir raunveruleikinn við. Ísland er eitt dýrasta land í heimi og þó að launin hér á landi séu vissulega há er launakostnaður íslenskra fyrirtækja ekki hár í alþjóðlegum samanburði. Reyndar er hagnaðarhlutfall fyrirtækjanna hér á landi svo hátt að flest bendir til þess að þrálát verðbólga sé alls ekki af völdum freka launafólksins heldur vegna ofsafenginna verðhækkana fyrirtækja sem gengu á lagið í Covid og hækkuðu verð langt umfram það sem nauðsynlegt er og halda því áfram. Við sjáum líka að misskipting auðs á Íslandi fer ört vaxandi. Kaupmáttur almennings rýrnar jafnt og þétt og hlutfall þeirra sem eiga erfitt með að ná endum saman er að nálgast um helming þjóðarinnar. Tæplega 50.000 manneskjur á Íslandi búa við fátækt á meðan ríkustu 10% landsmanna auka hreina eign sína um hundruð milljarða á hverju ári í skjóli fákeppni og lágra fjármagnstekjuskatta.

Ísland er nefnilega velferðarríki fyrir fjármagnseigendur. Hvar annars staðar en á Íslandi fengi Samherji, sem græddi 14,3 milljarða í fyrra á nýtingu á sameiginlegri auðlind þjóðarinnar, líka 110 millj. kr. gjöf frá sömu skattgreiðendum til að skipta um vél í einum bát?

Forseti. Þegar áhorfendum fer að leiðast gamla sjóið og fara að sjá í gegnum plottið er alltaf hægt að búa til smá drama. Það er hægt að rífast um kvalafull dráp á hvölum, það er hægt að nöldra aðeins um virkjanir og henda bjargarlausu flóttafólki á götuna. Drama — allt til þess að breiða yfir það að ríkisstjórnin strandaði á eigin stefnuleysi, að formennirnir eru komnir í björgunarbátana og róa sitt í hvora áttina, allt til þess að fela það að ríkisstjórnin átti sjálf stóran þátt í að skapa verðbólguna með því að eyða fúlgum fjár í að auka eftirspurn eftir íbúðarhúsnæði en gera lítið sem ekkert til að auka framboðið. Allt til þess að breiða yfir það að ríkisstjórnin hefur nákvæmlega ekkert brugðist við þeim gríðarlegu áhrifum sem sprenging í komu ferðafólks hefur haft á húsnæðismarkaðinn og verðlagið í landinu. Allt er þetta drama til að sannfæra okkur um að almenningur eigi að samþykkja hækkandi vaxtakostnað og vöruverð með bros á vör og þakka fyrir og passa að biðja alls ekki um meiri peninga af því að þá verður þetta bara enn þá verra. Allt er þetta drama til að sannfæra okkur um það, sannfæra almenning um að það megi alls ekki hækka skatta á þá sem eru að mokgræða á þessum sama almenningi, það megi alls ekki skattleggja þau sem í raun keyra áfram keyrsluna og viðhalda verðbólgunni því fyrst þá myndi það slá samkeppnishæfni Íslands algerlega út af borðinu, syngja þau í kór.

Samkeppni, já, það er nú eitt. Í þessu leikriti er nefnilega frjáls markaður á Íslandi með öflugri og heilbrigðri samkeppni sem tryggir hag neytenda. Samkeppniseftirlitið er svo í liði með vanþakkláta launafólkinu, vonda fólkinu, vonda karlinum í þessu leikriti. Það er einn helsti óvinur hins óskeikula heilaga markaðar og þarf að hverfa enda þvælist það bara fyrir góðu strákunum sem þurfa að græða á daginn og sigla burt með gámafylli af peningunum okkar á kvöldin. Einhvers staðar þurfa peningarnir jú að vera.

Forseti. Þetta er orðið mjög þreytt leikrit. Drögum tjöldin frá og loftum út.


