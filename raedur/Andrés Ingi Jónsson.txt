
Herra forseti. Það er gott að ræða hlutina tímanlega og þegar kemur að rafeldsneyti þá erum við það svo sannarlega vegna þess að hér erum við að tala um framtíðarmúsík. Þetta er orkugjafi sem er svo langt frá því að verða að einhverjum meginstraumi í orkubúskap heimsins á næstu áratugum. Tökum sem dæmi flugvélarnar sem eru stærsti hlutinn í þeim orkuspám sem eru fyrir Ísland. Þróun þeirrar tækni sem þarf til að fljúga flugvélum á rafeldsneyti er afskaplega skammt á veg komin.

Þetta er hins vegar umræða sem er vert að taka. Eins og hv. málshefjandi nefndi þá yrði hér um að ræða stórframleiðslu á alþjóðlegum samkeppnismarkaði og þá er kannski rétt að við spyrjum eins og sumir þingmenn hafa gert hér: Myndum við njóta stærðarhagkvæmninnar sem þarf til að standast þá samkeppni? Er þetta lest sem við getum farið á? Er þetta lest sem við eigum að reyna að fara á eða ekki? Bandaríkin og Japan ætla t.d. að verða stórtæk í framleiðslu á rafeldsneyti og þar verður sko beitt ríkisfé. Þar á að styrkja allt í botn. Er það samkeppni sem við nennum að standa í þegar við getum gert eitthvað annað með orkuna okkar og flutt inn rafeldsneyti frá Noregi? Það er ekki eins og það sé það versta í heimi, herra forseti, eins og hæstv. ráðherra vill vera láta.

Svo þurfum við líka að taka grundvallarspurningarnar eins og hvort markaðsdeildir flugfélaganna eigi að vera einráðar um það hvernig orkubúskapur þjóðarinnar þróast. Er náttúrulögmál að aukningu ferðamanna sé stýrt af fyrirtækjum úti í bæ en að ríkið hafi ekkert um það að segja þegar markmið í loftslagsmálum standa og falla með því?

Mig langar, herra forseti, annars að fagna því að hafa séð hæstv. ráðherra koma upp í pontu og tala af smáeldmóði um loftslagsmál, því miður þann anga loftslagsmála sem gæti komið til kastanna eftir tvo, þrjá áratugi en ekki þau mál þar sem núverandi ríkisstjórn er með allt niðrum sig hér og nú. Þekkt tækni er til staðar til að ná fram orkuskiptum í samgöngum á landi. Þar er ríkisstjórnin ekki að skila sínu. Það er náttúrlega þægilegt fyrir hæstv. ráðherra að tala um eitthvað sem skiptir minna máli hér í dag en mikið væri nú gaman að sjá ráðherrann mæta hingað og brenna fyrir því að ná árangri núna.

###

Ég myndi fara í andsvar ef ég gæti.Forseti. Mér finnst nú hv. þm. Bryndís Haraldsdóttir seilast kannski fulllangt með því að horfa til þess að við getum flutt inn einhverja hermenn til að taka á almannavarnaástandi, sem er viðvarandi ástand á Íslandi. Hversu oft upplifum við ár þar sem ekki er einhvers konar almannavarnaástand? Eigum við að treysta á það að fá hingað hermenn til að redda okkur eða eigum við að styðja við og byggja upp þá innviði sem við eigum hér í landi, sem eru þó nokkrir? Við eigum hér þúsundir manna í björgunarsveitum sem sinna almannavörnum í hjáverkum, sem gera það með því að betla fé frá almenningi í gegnum flugeldasölu og hvað það nú heitir. Við þurfum að gera alvöru úr því að fjármagna björgunarsveitirnar þannig að þær geti sinnt þessu starfi sem er okkur svo mikilvægt. Ef hv. þm. Bryndísi Haraldsdóttur finnst okkur mistakast við þá tilraun að styrkja björgunarsveitirnar þá getur hún komið hingað og rætt það að við förum að flytja inn hermenn. En við skulum fyrst byrja á því að sjá  hvað við getum gert hér heima.

###

Herra forseti. Það var mikill léttir þegar við fréttum að 72 hefðu verið leyst út af Gaza-svæðinu af íslenskum stjórnvöldum, 72 einstaklingar sem dag hvern bjuggu við lífshættu. En hugur okkar er náttúrlega hjá þeim 13 sem enn eru föst á Gaza en eru á lista stjórnvalda, og þeim hundruðum þúsunda sem eru daglega í lífshættu vegna miskunnarlausra árása Ísraelshers. Það lá hins vegar fyrir strax í byrjun desember þessi listi  128 manneskja sem höfðu fengið samþykkt að sameinast fjölskyldumeðlimum hér á Íslandi. Í desemberbyrjun hefði utanríkisþjónusta Íslands getað sett þetta verkefni af stað sem kláraðist fyrst núna þremur mánuðum síðar. Hversu mörg á þessum lista ætli hafi slasast eða látist vegna aðgerðaleysis ríkisstjórnar Katrínar Jakobsdóttur? Mér fannst ákveðið afrek hjá ráðherrunum sem tilkynntu þessa lausn þegar þeir náðu að segja það án þess að nefna þátt sjálfboðaliðanna sem höfðu unnið verk stjórnvalda að hálfu leyti. Sjálfboðaliðar fóru til Egyptalands og leystu út af Gaza ríflega 50 manns sem stjórnvöld hunsuðu á þeim tíma. Því fólki ber að þakka þrotlaust starf, fjárútlát og annan stuðning til að bjarga lífum.

En ríkisstjórnin má ekki láta hér við sitja. Það þarf að hætta að fjársvelta Palestínuflóttamannaaðstoð Sameinuðu þjóðanna. Ég tók eftir því að hv. þm. Jódís Skúladóttir las upp ályktun flokksráðs Vinstri grænna þar sem ríkisstjórnin var hvött til að hætta að taka þátt í því sem það kallar óréttmæta hóprefsingu annarra vestrænna ríkja með þessu fjársvelti.  Ég man ekki, herra forseti, eftir öðrum dæmum þess að flokkur forsætisráðherra saki bara berum orðum utanríkisráðherra um að vera stríðsglæpamaður, en það er það sem óréttmæt hóprefsing þýðir.   Ég tek hins vegar undir hvatningu þeirra til að hætta þessu fjársvelti  og bendi á að Ísland er að verða einangrað í ljósi þess að Evrópusambandið boðaði í síðustu viku að stórauka framlög   til Palestínuflóttamannaaðstoðarinnar. Svo þarf auðvitað að beita sér af fullu afli fyrir vopnahléi og friði og  þá dugar ekki bara eitt símtal til utanríkisráðherra Ísraels, eins og virtist vera nóg til að leysa 72 Palestínumenn úr prísundinni.

Forseti minnir á að ræðutími í störfum þingsins er tvær mínútur en ekki þrjár mínútur.

###

Frú forseti. Allt er þá þrennt er á væntanlega við um þetta frumvarp þar sem nú er í þriðja sinn reynt að ná að lögfesta tilskipun Evrópusambandsins 2009/31/EB. Fyrst var það reynt með samþykkt laga nr. 12/2021, síðan með frumvarpi sem meiri hluti umhverfis- og samgöngunefndar flutti og varð að lögum nr. 67/2022. Í bæði skiptin komst Eftirlitsstofnun EFTA að því að innleiðingin hefði ekki verið í fullu samræmi við tilskipunina og því erum við hér að ræða þriðju breytinguna á lögum til að innleiða þetta.

Ég veit ekki hvað maður kallar þetta í því umhverfi sem við höfum núna þar sem er verið að ræða einhverjar meintar gullhúðanir á evrópsku regluverki, hvað við köllum það þegar ráðuneyti reyna að tálga innleiðinguna það mikið niður að hún mistekst í tvígang. En það er ekki til að auka skilvirkni í lagasetningu að vera gerð afturreka ítrekað með innleiðingu.

Ekki náðist að ljúka afgreiðslu málsins á síðasta þingi, einfaldlega vegna þess að stærstu hagsmunaaðilar á sviði niðurdælingar koltvísýrings á Íslandi voru ósammála um efni málsins. Þar erum við að tala um að Orka náttúrunnar eða Orkuveita Reykjavíkur, móðurfélag Carbfix, hafði eina sýn á efnið en önnur orkufyrirtæki sem beita niðurdælingu á annan hátt, Landsvirkjun og HS Orka, höfðu enn aðra sýn og þarna á milli vorum við í þingnefndinni og ráðuneytið dálítið ráðþrota gagnvart því hvernig ætti að leiða þennan ágreining í jörð. Þingnefndin var alla vega ekki rétti vettvangurinn til þess. Ég er því ánægður með að ráðuneytið hafi tekið málið á hús og rætt við hagsmunaaðilana, sest greinilega bara niður í kringum eitt borð og fundið sameiginlegan skilning á því hvernig best sé að innleiða tilskipunina þannig að öll séu sátt. Ef satt reynist sem fram kemur í samráðskafla greinargerðarinnar, að fyrirtækin hafi einfaldlega verið ósátt við umfjöllun í greinargerð frumvarpsins en ekki efnisatriði málsins sjálfs, þá er þetta nú einhver einfaldasta lausn átaka sem hugsast getur og vonum að það standi þegar nefndin fer að fjalla um málið.

Mig langar hér örstutt að nefna þau álitaefni sem ég ræddi í andsvörum við ráðherra, bara til að geta dýpkað aðeins hvað ég átti við. Nú er staðan sú að í Parísarsamningnum er 6. gr. sem fjallar um ýmiss konar viðskipti með kolefni yfir landamæri eða ýmiss konar samstarf á sviði loftslagsmála líka yfir landamæri. Fyrir ári, þegar við stóðum hér í þingsal að ræða þetta, voru þau mál mjög mikið upp í loft og horfði ekki vel varðandi það að það næðist eitthvert almennilegt samkomulag milli aðildarríkja samnings Sameinuðu þjóðanna um loftslagsmál. Eitthvað lagaðist það nú á síðasta loftslagsþingi, þó svo að það sé enn nokkuð í land að það sé algerlega tryggt að t.d. tvíhliða samningar um loftslagsverkefni uppfylli allar forsendur til þess að það sé augljóst að þeir þjóni markmiði sínu. Þetta er í rauninni ágreiningur á alþjóðavísu sem er frosinn í bili. Hins vegar náðist að vinna nógu langt áfram á síðasta þingi til þess að hluti 6. gr. hefur virkjast. Það er farið að vinna verkefnið samkvæmt grein 6.2 sem snýst um tvíhliða verkefni á milli landa. Þar riðu á vaðið Sviss og Taíland. Sviss sem sagt gerir samstarfssamning við Taíland um að fjármagna uppbyggingu almenningssamgangna sem gangi fyrir grænni raforku, fasa þannig út jarðefnaeldsneyti í vegasamgöngum í Bangkok. En þó að þetta hafi gerst bara núna á síðustu vikum og mánuðum þá erum við strax komin í þá stöðu að það eru deilur um það hvort framtalning á loftslagsávinningi sé að lenda á réttum stöðum. Áhyggjur sem uppi hafa verið af tvítalningu í 6. gr. Parísarsamningsins eru því enn mjög lifandi.

Þetta er kannski sérstaklega áhugavert gagnvart Íslandi þar sem Sviss er hér aðili að tvíhliða viljayfirlýsingu. Sviss hefur skrifað undir samkomulag við Ísland um að leita leiða til að styrkja samstarf á sviði loftslagsmála. Hluti af því er vinna í kringum Climeworks, loftföngunar- og niðurdælingarstöðina uppi á Hellisheiði, svissneskt fyrirtæki í grunninn. Í þessari viljayfirlýsingu er jafnframt rætt um að þróa mögulega leiðir til að senda til Íslands koltvísýring frá Sviss til niðurdælingar í Coda-stöðinni sem Carbfix ætlar að koma upp í Straumsvík. Ef af þessu verður mun þetta regluverk sem við höfum hér til umræðu væntanlega ekki duga þar sem það er skýrast hvað varðar praktíska hluti varðandi niðurdælinguna sjálfa en hvað varðar orðsporsáhættu og tiltrú fólks á mótvægisaðgerðum í loftslagsmálum þá þarf að setja aðeins meira kjöt á beinin. Eins og deilurnar um ágæti svissneska verkefnisins í Taílandi sýna svo glögglega þá skiptir mjög miklu máli að gagnsæið sé aukið eins mikið á þessu sviði og hægt er. Þannig komum við í veg fyrir að tiltrú almennings laskist, að orðspor landsins á alþjóðavísu verði fyrir barðinu á þessu. Við þurfum að ræða það, sýnist mér, í samtali við starfshóp um markaði um kolefniseiningar sem hæstv. ráðherra skipaði í apríl á síðasta ári. Þó að þessi starfshópur hafi ekki skilað af sér enn er full ástæða til að skoða þau verk í tengslum við þetta frumvarp, hvort sem við tökum þær hugmyndir inn í þá vinnu eða væntum þess að fá frumvarp um millilandaviðskipti sérstaklega í hendurnar.

Fleira held ég að ég þurfi ekki að segja í þessum umgangi. Væntanlega munum við eiga frekari umræður um þetta í 2. umræðu að því gefnu að við fáum orkufyrirtækin ekki hvert upp á móti öðru í nefndinni aftur.

###

Frú forseti. Örlítið í viðbót varðandi tvíhliða samning við Sviss. Mig langar aðallega að forvitnast hjá ráðherra hvort sambærilegir samningar séu í gildi við einhver önnur ríki eða hvort sá svissneski sé sá eini, einnig hvort ráðuneytið meti það þannig að það þurfi aðkomu ríkisins að því að gera svona samninga, sem sagt hvort staðan sé sú að starfsemin sem Carbfix sér fyrir sér í Straumsvík, Coda-miðstöðin, sé alltaf háð því að það sé tvíhliða samningur á milli Íslands og þess ríkis sem sendir hingað koltvísýring til niðurdælingar. Þetta er annað atriðið. Hitt er síðan varðandi upplýsingagjöf þegar og ef til niðurdælingar á innfluttum koltvísýringi kemur. Í reglugerð um geymslu koldíoxíðs í jörðu er fjallað um skrár og upplýsingar til almennings, þetta eru mjög almennar upplýsingar, umhverfisupplýsingar, sem þar er talað um að gera aðgengilegar almenningi. En eitt af því sem er einmitt gagnrýnt varðandi þessi viðskipti yfir landamæri með koltvíoxíð er skortur á gagnsæi. Þannig að ég velti fyrir mér hvort ráðuneytið hafi skoðað að bæta inn í þetta frumvarp einhverju skýrara ákvæði varðandi upplýsingar til almennings um það magn koltvísýrings sem er flutt inn til landsins eða uppruna hans eða annað sem getur mögulega orðið til þess að auka bara traust á kerfinu. Þetta snýst nefnilega þegar upp er staðið um að almenningur treysti því að hér sé verið að vinna til góðs og að orðspor Íslands laskist ekki við þennan innflutning. Í því skyni eru meiri upplýsingar betri en minni.

###

Frú forseti. Í þessu frumvarpi er m.a. fjallað um viðskipti yfir landamæri eða samstarf yfir landamæri eins og t.d. ef land sendir hingað tankskip fullt af koltvísýringi sem síðan er dælt niður í íslenskan berggrunn til að vera þar varanlega geymdur. Hæstv. ráðherra þekkir þær áhyggjur sem eru á alþjóðavísu af möguleikanum á tvítalningu í loftslagsbókhaldi viðtökuríkja og upprunaríkis en þær áhyggjur hafa nú eitthvað dofnað eftir síðustu loftslagsráðstefnu Sameinuðu þjóðanna þar sem náðist svona skref í rétta átt í þessum málum. En hvað varðar stefnu Íslands þegar kemur að kolefnismarkaði og því sem snýr að 6. gr. Parísarsamningsins þá setti hæstv. ráðherra á laggirnar starfshóp í apríl á síðasta ári um kolefnismarkaði, sem átti að skila niðurstöðum núna í febrúar, fyrir tveimur vikum, um mánaðamótin. Mig langar að spyrja hæstv. ráðherra hvað líði störfum þess starfshóps. Þær niðurstöður væru áhugaverðar í samhengi þessa máls fyrst við fáum það hér aftur í hendurnar. Svo langar mig líka að spyrja varðandi þá viljayfirlýsingu sem fyrri ráðherra gerði varðandi svona tvíhliða samstarf við svissnesk stjórnvöld árið 2021, hver sé staða þess samstarfs og hvort viljayfirlýsingunni hafi verið fylgt eftir með einhverjum framhaldsskjölum, sem sagt hvort sé farið að hylla undir einhver frekari samstarfsverkefni.

###

Frú forseti. Þetta er búin að vera ansi áhugaverð umræða. Ég var dálítið hugsi eftir ræðu hv. þm. Vilhjálms Árnasonar því að mér fannst hann draga ágætlega upp vendipunktinn sem við stöndum á, hvernig við færum okkur úr viðbragði yfir í aðlögun, yfir í það að laga okkur að því hvernig staðan verður til lengri tíma. Viðbragðsfasinn er versta mögulega staða til að standa í til lengri tíma. Þá eru gerð mistök. Þá er allt dýrara. Þá er mannslífum jafnvel teflt í hættu. Nefnum bara dæmið um lögnina sem var lögð yfir nýrunnið hraun og hefur verið lýst réttilega í umræðunni sem verkfræðilegu afreki. Þetta er líka stórhættulegt. Það er verið að senda menn á jarðýtum út á nýrunnið hraun. Það er ekki langt síðan við supum hveljur yfir því að túristar væru að labba á tveimur jafnfljótum yfir nýrunnið hraun og almannavarnir vildu helst bara geta sent svona fólk úr landi, fannst mér. Nú bara látum við margra tonna tæki trilla þarna yfir. En það er af illri nauðsyn því hvernig er brugðist við þegar heill landshluti missir húshitun um hávetur? Þá er gripið til neyðarúrræða. Það er viðbragðsfasinn sem við viljum svo gjarnan losa okkur úr.

Það er svo skrýtið að í landi eins og Íslandi þar sem veður eru válynd og náttúran óblíð þá er eins og við þurfum að vakna upp við vondan draum til þess að færa okkur yfir í forvarna- eða aðlögunarfasann. Rifjum upp hvernig ofanflóðasjóður varð til, bara sem faglegur rammi utan um það hvernig við komum í veg fyrir dauðsföll af völdum snjóflóða og skriðufalla. Það var ekki fyrr en fólk dó á Flateyri og í Súðavík að þessum sjóði var komið á og fór að sinna forvörnum til að það þyrfti ekki að bregðast við jafn hræðilegum atburðum og áttu sér stað fyrir vestan. Sá sjóður var síðan endurskilgreindur í kjölfar gossins í Eyjafjallajökli, tímabundið að vísu, þannig að nota mætti hluta af tekjum sjóðsins til þess að vinna heildarhættumat vegna eldgosa, vatnsflóða og sjávarflóða á Íslandi. Eldgosin augljóslega nauðsyn, vatnsflóð og sjávarflóð sívaxandi nauðsyn vegna loftslagsbreytinga en þessi heimild hefur aldrei orðið að einhverju varanlegu úrræði. Við erum enn í dálitlum viðbragðsham varðandi þetta. Það er verið að framlengja þetta ár fyrir ár. Í tengslum við afgreiðslu fjárlaga er þessi bráðabirgðaheimild ofanflóðasjóðs til að gera allt annað en ofanflóðasjóður var stofnaður til að gera, framlengd frekar en að við komum í gagnið einhverju varanlegu. Þess vegna er auðvitað ánægjulegt að heyra hæstv. forsætisráðherra lýsa því hér að það sé hafin vinna um heildstætt hættumat fyrir svæðið á Suðurnesjum út frá eldgosahættu en að sama skapi klórar maður sér dálítið í kollinum vegna þess að það er það sem var sett af stað árið 2011 fyrir allt landið í kjölfar gossins í Eyjafjallajökli. Við hljótum að þurfa að spyrja okkur hvort stjórnvöld hafi ekki keyrt þetta verkefni í gang af nægjanlegum krafti, hafi ekki sýnt því þá alvöru sem nauðsynleg er og fyrir vikið séum við aftur komin í viðbragð þegar kemur að því að meta hættuna á Suðurnesjum frekar en að hafa getað gert það á forvarnastigi.

Hitaveitur á Íslandi, úttekt á stöðu hitaveitna,Svo langar mig rétt að nefna, eins og fleiri hafa komið inn á í umræðunni, að ekki hafi verið brugðist við varnaðarorðum Orkustofnunar og fleiri varðandi það að það þyrfti að búa sig undir þær sviðsmyndir sem síðan raungerðust þegar hitaveitan datt út í kjölfar síðasta goss. Meira að segja ráðherra umhverfis-, orku- og loftslagsmála, sem lét vinna skýrslu undir heitinu flaggar þessari skýrslu gjarnan sem svona heildarúttekt á því hvar skóinn kreppir í hitaveitumálum en samkvæmt verksamningi ráðuneytisins við ÍSOR voru bara lághitasvæði skoðuð. Það voru sem sagt skoðaðar eiginlega allar opinberar hitaveitur nema á Suðurnesjum, þar sem háhiti er notaður til að hita kalt vatn, það var undanskilið í verkbeiðni ráðherrans. Bara nýskeð.

Þingmenn eru minntir á að virða tímamörk.

###

Herra forseti. Síðasta ár var heitasta ár í sögu mælinga. Skaðleg áhrif loftslagsbreytinga eru staðreynd og eiga sér stað um allan heim á hverjum einasta degi. Við og börnin okkar erum að líða fyrir aðgerðaleysi síðustu áratuga. Hvernig standa íslensk stjórnvöld sig? Í ár eru bein framlög til loftslagsmála 1,7 milljörðum lægri en á síðasta ári. Við það bætist að ríkisstjórnin ákvað að spara sér 4,8 milljarða þegar hún færði stuðning við rafbíla af einum lið yfir á annan, tók þessa 4,8 milljarða og ætlar væntanlega bara að nýta þá í almennan rekstur frekar en í baráttuna gegn loftslagsbreytingum sem eru að setja allt samfélagið í hættu næstu áratugina. Það er eins og ríkisstjórnin líti ekki á þetta sem brýnan vanda. Það birtist t.d. í því að loksins núna hillir undir það að aðgerðaáætlun í loftslagsmálum verði uppfærð en hún er frá árinu 2020. Það er spilað eftir löngu úreltri handbók uppi í Stjórnarráði en lagaskyldan er nefnilega sú að ráðherra þarf ekki að uppfæra nema á fjögurra ára fresti og hann ætlar að fullnýta sér allan þann frest sem hann getur. Sama er síðan með tölulegu markmiðin, þar virðist stefnan sett á að uppfylla bara lágmarkið. Vandinn er nefnilega að ég held að ríkisstjórnin sé farin að trúa spunanum.

Ég var á fundi hér við Austurvöll fyrr í dag þar sem hæstv. umhverfisráðherra sagði að markmið stjórnvalda væru metnaðarfull, svo vægt væri til orða tekið. Markmið stjórnvalda eru einfaldlega sú ákvörðun sem var tekin sameiginlega innan Evrópusambandsins. Þau eru málamiðlun á milli mestu kolafíkla Evrópu og metnaðarfullu landanna, metnaðarfullu landanna sem við ættum að vilja miða okkur við og ganga lengra.

Nei, forseti. Núverandi ríkisstjórn mun nýta allar glufur til að ganga eins skammt  og hún kemst upp með. Þá klagar upp á okkur hjá þinginu að taka spunann, afrugla hann og halda ríkisstjórninni við efnið, því að ekki gera stjórnarflokkarnir það.

###

Borist hafa bréf frá félags- og vinnumarkaðsráðherra þar sem óskað er eftir fresti til þess að veita skrifleg svör við fyrirspurnum á þskj. 617, um endurskoðun á reglum um búningsaðstöðu og salerni, frá Andrési Inga Jónssyni, og á þskj. 324, um búsetuúrræði fatlaðs fólks, frá Bryndísi Haraldsdóttur. Einnig hefur borist bréf frá menningar- og viðskiptaráðherra þar sem óskað er eftir fresti til að veita skriflegt svar við fyrirspurn á þskj. 901, um styrki og samstarfssamninga, frá Bergþóri Ólasyni. Að lokum hefur borist bréf frá matvælaráðherra þar sem óskað er eftir fresti til að veita skriflegt svar við fyrirspurn á þskj. 834, um endurnýtingu örmerkja, frá Njáli Trausta Friðbertssyni.

###

Forseti. Það ríkir neyðarástand í loftslagsmálum en það segir ekki alla söguna. Neyðarástand í loftslagsmálum er pólitískt ástand. Neyðarástandið er það að stjórnvöld um allan heim taka loftslagsvandann ekki nógu alvarlega og keppast meira að segja um að velta vandanum sín á milli þegar gengið er á þau. Þannig birtist þetta neyðarástand í því að þegar íslenskir ráðherrar eru spurðir út í lítinn árangur sem náðst hefur á Íslandi þá er fyrsta viðbragð að segja: Það er bara lítill árangur að nást í öllum löndum, um allan heim. Við verðum að staldra við og horfast í augu við að íslenskum stjórnvöldum er ekki að takast að ná þeim árangri sem íslenskt samfélag getur náð. Við því verður að bregðast.

Það frumvarp sem ég mæli hér fyrir í dag er hugmynd að hluta af því viðbragði sem nauðsynlegt er. Hér er lagt til að bregðast við neyðarástandi í loftslagsmálum með því að gera stjórnvöldum betur kleift og gera þeim það hreinlega skylt að takast af alvöru á við loftslagsvána. Núverandi kerfi, núverandi lagaumhverfi, tryggir ekki þann stigvaxandi og mikla þunga sem einkenna þarf stefnumörkun og allar aðgerðir stjórnvalda til að ná markmiði Parísarsamningsins um að halda hlýnun jarðar innan 1,5°C. Hér er lagt til að bæta þar úr með þremur meginaðgerðum.

Í fyrsta lagi eru markmið laga um loftslagsmál uppfærð þannig að í þeim birtist grunnur að heildstæðri loftslagsstefnu Íslands, en hana vantar í rauninni í dag. Felst það í að lögfesta markmið um 70% samdrátt í losun gróðurhúsalofttegunda fyrir árið 2030, flýta markmiði um kolefnishlutleysi til ársins 2035 og fela stjórnvöldum að setja sjálfstæð markmið um bindingu kolefnis, bæði með lífrænum ferlum og iðnaðarferlum.

Í öðru lagi er lagt til að gera stjórnvöldum skylt að grípa til aðgerða í loftslagsmálum og að þau skuli ávallt gera grein fyrir því hvort aðgerðir og áætlanir séu í samræmi við loftslagsmarkmið.

Í þriðja lagi er lagt til að auka gagnsæi og styrkja opinbera umræðu, afrugla hana, með því að fela ráðherra að leggja aðgerðaáætlun í loftslagsmálum fyrir Alþingi til afgreiðslu, leggja fram ársskýrslu um loftslagsmál samhliða framlagningu fjárlaga hvers árs og gera grein fyrir loftslagsáhrifum fjárlagafrumvarps.

Þetta frumvarp snýst náttúrlega um að nauðsyn þess að ríki heims grípi til róttækra aðgerða gegn loftslagsbreytingum hefur aldrei verið meiri. Hérna gæti Ísland verið í fararbroddi en til að svo megi vera þarf að setja metnaðarfyllri markmið en ríkisstjórnin hefur gert. Auka þarf gagnsæi við allar áætlanir sem eru gerðar til að ná þeim markmiðum og tryggja þarf að stjórnvöld starfi alltaf í samræmi við loftslagsmarkmið. Með því að samþykkja þær breytingar sem lagðar eru til í þessu frumvarpi myndi Ísland skipa sér í hóp með þeim ríkjum sem segjast ekki bara ætla að sýna metnað í loftslagsmálum heldur þora að leggja þær aðgerðir í dóm óháðra sérfræðinga, auðvelda almenningi að dæma aðgerðirnar svo að það leiki ekki vafi á að metnaðurinn sé jafn mikill í orði og á borði.

Forseti. Ég ætla að fara yfir þessa ólíku þætti frumvarpsins í aðeins lengra máli. Í fyrsta lagi varðandi uppfærð markmið laganna þannig að þar birtist heildstæð loftslagsstefna. Við leggjum til að taka skýrt fram að markmiðið sé hið sama og birtist í Parísarsamningnum, að markmið laga um loftslagsmál sé að Ísland vinni að því markmiði Parísarsamningsins að halda hlýnun jarðar innan 1,5°C. Í því skyni er lagt til í 2. mgr. 1. gr. frumvarpsins að festa í lög ólíka þætti sem geta unnið að þessu heildarmarkmiði Parísarsamningsins. Þar er lagt til að Ísland skuli ná kolefnishlutleysi eigi síðar en 2035. Markmið um kolefnishlutleysi er í rauninni í dag eina tölulega markmið laga um loftslagsmál en árið 2021 var því bætt inn, í samræmi við stefnu þáverandi og núverandi ríkisstjórnar, að miðað yrði við að kolefnishlutleysi verði náð árið 2040. Hér er lagt til að færa það nær okkur í tíma, sem rímar ágætlega við þann áskilnað Parísarsamningsins um að metnaður skuli sífellt vaxa eftir því sem lengra dregur í aðgerðum gegn loftslagsbreytingum. Þetta markmið, ártalið 2035, er sambærilegt því sem sett hefur verið í Finnlandi. Hér væri Ísland því ekki eina landið til að stefna á þennan tímapunkt.

Þá er lögfest markmið um það sem mætti kalla áfanga á leið að kolefnishlutleysi, nokkuð sem núverandi ríkisstjórn hefur verið ófáanleg til að festa í lög. Svo óskiljanlegt sem það er hefur meira að segja verið felld í þingsal tillaga um að lögfesta einfaldlega það markmið sem ríkisstjórnin hefur samþykkt á alþjóðavettvangi að hún ætli að uppfylla fyrir árið 2030, sem er engan veginn nógu metnaðarfullt. Meira að segja sú tillaga var felld hér í þingsal. Í frumvarpinu er lagt til að auka metnaðinn töluvert, vegna þess að það skiptir máli að ná samdrætti í losun sem fyrst. Hvert tonn af losun sem við komum í veg fyrir á þessu ári skiptir miklu meira máli í stóra samhenginu en hvert tonn sem komið er í veg fyrir að losni út í andrúmsloftið árið 2029.

Hér er lagt til að draga úr losun Íslands á gróðurhúsalofttegundum um 70% fyrir árið 2030 en núverandi markmið stjórnvalda er enn sem komið er óskilgreind hlutdeild í sameiginlegu markmiði Evrópusambandsins, Íslands og Noregs um 55% samdrátt í losun. Það hefur verið gagnrýnt af ýmsum náttúruverndarsamtökum fyrir að vera ekki nógu metnaðarfullt markmið. Þannig áætlaði Greenpeace t.d., þegar Evrópusambandið var að semja um það sem endaði sem 55% sameiginlegt markmið, að 65–70% yfir álfuna væri eðlilegra viðmið og eðli máls samkvæmt þyrftu þau ríki sem betur standa að standa skil á meiru. Það er eðlilegt að auðugri ríki líti til þess að ná einhverju meira en meðaltalinu og 70% sjálfstætt markmið um samdrátt í losun er t.d. eitthvað sem Landvernd, Ungir umhverfissinnar og Náttúruverndarsamtök Íslands skoruðu á stjórnvöld að setja sem sjálfstætt markmið í aðdraganda loftslagsráðstefnu Sameinuðu þjóðanna COP26 fyrir rúmum tveimur árum. Til samanburðar eru ríki Evrópu ekki bundin af lágmarksmarkmiði Evrópusambandsins heldur er þeim frjálst að setja sér metnaðarfyllri markmið sjálf. Þannig hefur Danmörk til að mynda sett sér það sama markmið og lagt er til að lögfesta hér fyrir árið 2030.

Í c- og d-lið 1. gr. frumvarpsins eru ákvæði um bindingu kolefnis. Þessi uppstilling frumvarpsins er til þess hugsuð að undirstrika mikilvægi þess að horfa á þetta sem aðskilda hluti, að ná þurfi samdrætti í losun og markmiðum um bindingu en ekki megi falla í þá freistni að líta á bindingu sem einhverja einfalda og ódýra leið til að komast hjá því að ná samdrætti í losun. Það þarf að gera hvort tveggja. Markmið um bindingu eru hér annars vegar sett fram sem áhersla á náttúrlegar lausnir, endurheimt votlendis og annað slíkt sem þarf að vera skýr þáttur í loftslagsstefnu Íslands. Síðan á að styðja við þróun á tæknilausnum, þar sem fólk þekkir kannski einna helst dæmi eins og Carbfix uppi á Hellisheiði. Hér eru hins vegar ekki lögð til töluleg viðmið, ólíkt hinum liðunum, þar sem enn er óvíst hversu mikið megi telja fram í alþjóðlegar skuldbindingar. Aðferðafræði við útreikning er enn á reiki. Rannsóknir þurfa að eiga sér stað og síðan samningaviðræður við alþjóðlega samstarfsaðila. En sama hversu mikið hægt er að fá út úr þessu í einhverju alþjóðlegu bókhaldi eru þetta aðgerðir sem skipta máli og því er mikilvægt að koma þeim á blað.

Að lokum er síðan lagt til að grípa til aðgerða til að laga samfélagið að þeim afleiðingum loftslagsbreytinga sem óhjákvæmilega verða þrátt fyrir að samdráttur náist í losun, einfaldlega vegna þess að jörðin er komin yfir ákveðin mörk að ýmsu leyti. Jafnvel þótt markmiðum um samdrátt verði náð hefur aðgerðaleysi síðustu áratuga nú þegar skilað okkur á þann stað að breytingar hafa orðið á loftslagi jarðar sem við þurfum að horfast í augu við sem samfélag og bregðast við því sem þær geta leitt af sér hér á landi.

Þetta var yfirferð um fyrsta hluta frumvarpsins sem snýr að því að uppfæra markmið loftslagslaga.

Þá langar mig að víkja örstutt að öðrum hluta frumvarpsins sem snýst um að gera stjórnvöldum skylt að grípa til aðgerða í loftslagsmálum. Það er dálítið ný hugsun í þessum málaflokki en snýst í rauninni um það að lögin fari að endurspegla hversu brýnt það er að stjórnvöld grípi til aðgerða og að þær aðgerðir þurfi að viðhalda sér óháð allri stefnumörkun stjórnmálaflokka, megi ekki sveiflast eins og lauf í vindi. Í því skyni sé nauðsynlegt að festa í lög skyldu stjórnvalda til þess að halda áfram fram á við. Þannig getum við komist nær því að tryggja árangursríkar aðgerðir í loftslagsmálum óháð því hvort metnaður ríkisstjórnar sveiflist til eða frá eftir pólitískri samsetningu hennar hverju sinni, þó að á endanum séu það að sjálfsögðu kjósendur sem stýri því hversu metnaðarfullar ríkisstjórnir við fáum.

Jafnframt er lagt til ákvæði um að stjórnvöld skuli tryggja í hvers konar aðgerðum og áætlunum sem settar eru að þar sé unnið í samræmi við markmið loftslagslaganna. Hér er því lagt til að lagaramminn endurspegli að loftslagsmál þurfi að samþætta við allt sem hið opinbera gerir. Svona skylda hefur verið leidd í lög í öðrum löndum og almennt talið að hún hafi veitt mikilvægt aðhald til að tryggja framfylgni stjórnvalda við markmið sín. Hins vegar eru kannski færri dæmi um deilumál sem rata alla leið til dómstóla, þó að það sé engu að síður mikilvægt úrræði fyrir félagasamtök og aðra hagsmunaaðila til að tryggja að stjórnvöld séu að framkvæma í samræmi við yfirlýstan vilja sinn til árangurs. Kannski er nærtækast að líta austur um haf til Noregs þar sem nú stuttu eftir áramót féll dómur í hæstarétti þar sem hópur ungmenna með liðsstyrk náttúruverndarsamtaka sótti ríkið til saka vegna þess að það hélt áfram útgáfu leyfa til olíu- og gasleitar, þrátt fyrir að norska ríkið haldi því fram að það vilji sýna mikinn metnað í loftslagsmálum. Þetta töldu ungmennin ekki geta samræmst því og gengi þar að auki á rétt þeirra sem komandi kynslóða til heilnæms umhverfis. Upp úr áramótum féll dómur gegn norska ríkinu og verður áhugavert að sjá hvernig mál munu þróast í framhaldinu.

Svo er það þriðji hluti frumvarpsins sem snýr að því að auka gagnsæi og styrkja opinbera umræðu um loftslagsmál. Þetta held ég að skipti gríðarlegu máli vegna þess að við þekkjum það öll í þessum sal þegar við tökum þátt í umræðum um loftslagsmál, hvort sem það er hér eða annars staðar á hinum pólitíska vettvangi, eða annars staðar í samfélaginu, að þetta er gríðarlega flókinn málaflokkur. Það er auðvelt að velja tölur sem henta málstað hvers og eins þannig að allir komi einhvern veginn út sem sigurvegari umræðunnar en eftir stendur kannski einhver hlustandi sem veit ekkert hverju hann var að fylgjast með, veit ekki hvort það sé rétt hjá ráðherra umhverfismála að ríkisstjórnin sé brjálæðislega metnaðarfull eða hjá einhverjum stjórnarandstöðuþingmanni sem dregur fram tölur frá Umhverfisstofnun til að sýna að ríkisstjórnin sé ekki að ná árangri í samræmi við þann metnað sem hún segist vera með. Hvoru á fólk þá að trúa? Hér þarf einfaldlega verkfæri til að aðstoða almenning.

Það fyrsta sem er lagt til er að breyta því hvernig aðgerðaáætlun í loftslagsmálum er unnin, m.a. verði lögfest að hún komi hingað til umræðu á þingi en sé ekki bara eitthvert stefnuskjal sem er afgreitt af ráðuneytinu, vegna þess að sú umræða sem á sér stað í þingsal og í nefndum skiptir miklu máli til þess að eignarhaldið á þessu grundvallarplaggi sé meira. Líka er lagt til að flýta því ferli. Lagt er til að ráðherra beri að leggja fyrir Alþingi þingsályktunartillögu um aðgerðaáætlun í loftslagsmálum eigi síðar en sex mánuðum eftir að ríkisstjórn hefur verið mynduð. Núverandi ríkisstjórn sýnir ágætlega þörfina á þessu með því að nú, rúmum tveimur árum eftir að til hennar var stofnað, er þessi aðgerðaáætlun enn ekki komin fram. Aðgerðaáætlun í loftslagsmálum var síðast unnin og birt af ráðuneytinu á vordögum 2020 og því er löngu kominn tími á að uppfæra hana, þótt ekki væri nema vegna þess að ríkisstjórnin er í millitíðinni búin að undirgangast metnaðarfyllri skuldbindingar Evrópusambandsins. Evrópusambandið jók metnað sinn úr 40% samdrætti upp í 55% en hér er enn spilað eftir gamla handritinu.

Það er ákveðið áhyggjuefni að þegar umhverfis-, orku- og loftslagsráðherra svaraði fyrirspurn á síðasta löggjafarþingi varðandi uppfærslu aðgerðaáætlunarinnar vísaði hann í að lög gerðu kröfu um að aðgerðaáætlunin væri uppfærð á fjögurra ára fresti. Nú stefnir allt í að hann ætli að fullnýta sér þann frest og verða fjögur ár liðin í vor. Það er ekki merki um mikinn metnað að gera hluti eins seint og hægt er. Þetta tel ég eitt af þeim dæmum um hversu vanbúin þessi ríkisstjórnin er til að ná raunverulegum árangri í þessum málaflokki.

Svo er lagt til í þessu frumvarpi að samhliða framlagningu frumvarps til fjárlaga skuli ráðherra leggja fram það sem við köllum í frumvarpinu ársskýrslu um stöðu aðgerða í loftslagsmálum. Þar skuli koma fram m.a. hvernig stjórnvöld ætla að ná fram markmiðum laga um loftslagsmál. Þar verði jafnframt gerð grein fyrir loftslagsáhrifum fjárlagafrumvarpsins. Þar með verðum við komin með eitthvert grunnplagg sem hægt væri að tala út frá, sem kveðið er á um að ráðherra ræði sérstaklega í þingsal, og myndum með þessu tryggja reglulega og gagnrýna umræðu um aðgerðir stjórnvalda og reglubundið og öflugt aðhald Alþingis með framkvæmdarvaldinu í þessum gríðarlega mikilvæga málaflokki.

Hér er ekki verið að finna upp hjólið frekar en annars staðar í þessu frumvarpi. Frumvarpið gengur almennt út á að taka þær bestu hugmyndir sem við höfum fundið í nágrannalöndunum og steypa þeim saman í eitthvað sem myndar skynsamlega heild fyrir íslenskt samfélag. Ákvæði um ársskýrslu um loftslagsmál er að finna í norskum lögum um loftslagsmarkmið sem tóku gildi árið 2018. Ég verð að viðurkenna að þegar ég sá í fyrsta sinn norsku skýrsluna sem kom út samhliða fjárlagafrumvarpi þar í landi þá fylltist ég dálítilli öfund. Þetta var doðrantur þar sem var farið mjög hreinskilnislega yfir stöðu mála. Þó að þarna væri skýrsla sem unnin var af stjórnvöldum og fylgdi þeirra stjórnarfrumvarpi til þingsins bar hún með sér að það væri ekki endilega verið að sópa yfir eða reyna að fela hluti heldur væri hugmyndin að þarna væri heiðarleg framsetning til þess að umræðan gæti orðið góð.

Þetta tæmir nokkurn veginn það sem ég hef að segja um frumvarpið. Eins og forseti hefur kannski tekið eftir eru þetta frekar litlar og einfaldar breytingar á lögum um loftslagsmál, örlítið meiri kvaðir á stjórnsýslu. Frumvarpið snýst hins vegar allt um það að stjórnvöld geri það sem þau á hátíðisdögum segja að þau vilji gera og að þau séu ekkert feimin við að mæta hér í þingsal og standa skil á árangri þeirra aðgerða. Þar þurfum við svo sannarlega að bæta í, ekki bara vegna þess að við þurfum að vinna sigur á loftslagsvánni sem einhverjum neikvæðum andstæðingi heldur líka vegna þess að aðgerðir sem gripið er til í því skyni vinna ekki bara á loftslagsbreytingum heldur hafa þær eiginlega allar jákvæð hliðaráhrif. Allar aðgerðir í loftslagsmálum, ef þær eru almennilega unnar og settar fram á réttan hátt, vinna að því að byggja upp betra samfélag til framtíðar. Þarna verður öll sköpun verðmæta á næstu árum og áratugum. Þarna verður öll uppbygging velsældar í framtíðinni. Þess vegna skiptir máli að stjórnvöld og við öll hugsum stórt til framtíðar, fyrir jörðina og fyrir komandi kynslóðir.

###

Forseti. Sum orð veljum við algerlega spari. Mennska held ég að sé eitt af þeim. Mennska er andheiti við kaldlyndi og grimmd. Þegar voðaverk eiga sér stað, þegar mannfólkið fer út af sporinu, fremur einhverja glæpi gegn mannúðinni, þá er það mennskan sem lét undan. Þess vegna er dálítið sláandi að heyra það að þegar hæstv. félags- og vinnumarkaðsráðherra talar um sitt nánasta samstarfsfólk í stjórnmálum, ráðherra Sjálfstæðisflokksins, þá segist hann vonast til þess að þau fari að breyta betur vegna þess að hann trúi á mennskuna í fólki. Er eðlilegt að gagnálykta að ef ekki þá séu þetta ómenni sem eru með hæstv. ráðherra í ríkisstjórn? Sé svo þá ætti ráðherrann kannski að endurskoða stjórnarmynstrið. Tilefnið er náttúrlega þessi tregða Sjálfstæðisflokksins við að ganga í verkið og fullnusta fjölskyldusameiningar fólks frá Gaza.

Það er ótrúlegt að fylgjast með umræðum síðustu daga. Fréttastofa RÚV fletti ofan af því að það var ekki rétt sem fram kom hjá ríkisstjórninni að ekkert Norðurlandanna væri að hjálpa til við fjölskyldusameiningar. Nei, nei, það er allt í lagi, segir dómsmálaráðherra, vegna þess að þau eru að afgreiða fólk til landsins sem sótti um fyrir 7. október. Sama er nú með fólkið sem á ættingja hér á Austurvelli að mótmæla, þetta er fólk sem sótti um síðasta vor en vegna þess að Útlendingastofnun dregur lappirnar í öllum réttlætismálum þá er styttra síðan umsóknir þess voru samþykktar. Hvers vegna sagði hæstv. utanríkisráðherra í desember að fjölskyldusameiningar væru í forgangi en nú er kominn febrúar og þeim hefur ekki verið lokið?

Forseti. Það að ríkisstjórnin tali í kross í jafnmiklu grundvallarmannréttindamáli og hér um ræðir er ólíðandi og ef einhver ráðherra ríkisstjórnarinnar ætlar að halda í ögn af sinni mennsku, sama hvaða flokki þeir eru í, þá geta þau ekki látið eins og þau beri ekki öll ábyrgð á þessu aðgerðaleysi.

Forseti verður að minna á að ræðutími í þessum dagskrárlið, störfum þingsins, er aðeins tvær mínútur.

###

Forseti. Jú, ég kannast við þá áherslu sem hefur komið fram í orðum og aðgerðum hæstv. ráðherra, að hann vilji auka umsvif þeirra stofnana sem undir hann heyra á landsbyggðinni, þó það nú væri, friðlýst svæði eru nú yfirleitt úti um landið þannig að umfangið ætti helst að vera þar. En vegna þess að hér var vísað í þá vinnu sem er í gangi hjá Deloitte, verið að vinna einhverjar sviðsmyndir og greiningar á stöðunni, þá situr samt eftir pólitíska spurningin. Ráðherra málaflokksins hefur væntanlega eitthvað um það að segja hvort verði látið vega þyngra í endanlegri ákvörðun, hámörkun gróða fárra einstaklinga sem eiga stór fyrirtæki sem geta gert tilboð á öðrum forsendum en þeir heimamenn sem ég nefndi hér eða uppbygging sem styðji við þá jákvæðu samfélagsþróun sem er komin af stað. Við þekkjum það nú í þessum litlu sveitarfélögum víðs vegar um landið að það munar um hvern einasta einstakling sem bætist við í hóp vinnandi fólks, það munar um hverja einustu fjölskyldu sem flyst á svæðið til að sinna auknum umsvifum í ferðaþjónustu. Ég leyfi mér að efast um það að eitt af stóru ferðaþjónustufyrirtækjunum sem gera út frá Reykjavík hefði jafn bein jákvæð áhrif á samfélagið á Höfn eins og ef um væri að ræða einingu rekna á samfélagslegum forsendum þeirra sem þar búa.

Mig langar bara að heyra frá ráðherranum hvernig hann sjái fyrir sér að vega þessi ólíku sjónarmið þegar kemur að því að meta tilboðin í útboðið.

###

Frú forseti. Það þarf varla að fjölyrða um þau ótal mörgu jákvæðu áhrif sem hafa orðið af stofnun Vatnajökulsþjóðgarðs, bæði hvað varðar náttúruvernd en ekki síður eflingu brothættra byggða á jaðri garðsins. Það hefur hreinlega orðið viðsnúningur í byggðaþróun, t.d. í Höfn í Hornafirði sem mig langar að ræða hér í dag. En sú þróun er í rauninni nýbyrjuð og ekki til lykta leidd, við erum í miðri á. Við þurfum að nýta þjóðgarðinn til góðs til að stýra henni í rétta átt þannig að þarna verði byggt upp öflugt samfélag til lengri tíma.

Annað sem er svo skemmtilegt við þjóðgarðinn er hversu opið ákvarðanatökuferlið er. Svæðisráð hafa mikla aðkomu og í gegnum þau hafa heimamenn mikið um það að segja hvernig garðurinn þróast. Þess vegna kom það nokkuð flatt upp á fólk þegar í ágúst síðastliðnum fjármála- og efnahagsráðuneytið, ásamt umhverfis-, orku- og loftslagsráðuneyti, auglýsti eftir áhugasömum aðilum um uppbyggingu á rekstri innviða við Jökulsárlón. Augljóslega þarf að byggja þar upp. Þetta er landspilda sem kom frekar nýlega inn í þjóðgarðinn og var áður í einkaeign og þarna þarf mikið að gera til þess að hægt sé að taka á móti þeim gríðarlega fjölda ferðamanna sem farinn er að sækja lónið heim. En svo virðist sem þessi auglýsing hafi ekki verið unnin í samráði við Sveitarfélagið Hornafjörð eða þjóðgarðinn sjálfan.

Þess vegna langar mig að spyrja ráðherrann: Hver var aðdragandinn að þessari auglýsingu og hvaða samráð átti sér stað?

Það sem mig langar ekki síður og kannski jafnvel enn þá frekar að heyra frá ráðherranum er hvernig verði séð til þess að við val á rekstraraðila, þeim mögulega enda sem verður af þessu ferli, að þar verði stutt við markmið Vatnajökulsþjóðgarðs um að efla heimabyggð.

Hér vil ég nefna að í lok september, rúmum mánuði eftir að auglýst var eftir áhugasömum aðilum, boðaði Ferðamálafélag Austur-Skaftafellssýslu til félagsfundar þar sem kannaður var áhugi á því að stofna fasteignafélag heimafólks til að sjá um þennan rekstur. Þar komu saman ótal ólíkir aðilar sem eru grasrótin í ferðaþjónustu á þessu svæði og það vakti svo mikla lukku að fyrir árslok voru komin hlutafjárloforð upp á 2 milljarða kr. til að sinna þessu verkefni. Mig langar að heyra frá ráðherranum hvernig byggðasjónarmið munu vega inn í þetta ferli vegna þess að það er ekki bara hægt að horfa á hagvöxt eða ágóða, ábata einstakra rekstraraðila,  það verður að vega inn í þetta hvernig skapað er gott samfélag í kringum Vatnajökulsþjóðgarð.

###

Frú forseti. Ég ætla að byrja á að þakka hæstv. ráðherra fyrir það sama og ég held að ég hafi þakkað fyrir síðast, að gefa skýr svör. Það er víst alls ekki sjálfgefið í þessum sal. 1. janúar 2025 er lokadagsetning að þessu sinni. Ég ætla að vona að ég þurfi ekki að hitta hæstv. ráðherra í lok janúar 2025 til að spyrja hvort hann ætli ekki örugglega að fara alveg að klára þetta vegna þess að þetta er orðinn ansi langur tími. Þetta er farið að líta ansi mikið út eins og þáverandi hæstv. heilbrigðisráðherra hafi rúllað út þessari hugmynd rétt fyrir kosningar með enga innstæðu heldur eingöngu til að slá einhverjar pólitískar keilur án þess að ætla að klára málið. Að það taki heilt kjörtímabil að kaupa skimunarbúnað — það er það sem þarf að gera, kaupa skimunarbúnað, og það snýst ekki bara um að geta tekið við blóði frá þessum eina tiltekna hópi heldur snýst um að tryggja öryggi blóðbirgðanna allra. Það verður hægt að skima allt blóð af því að það eru ekki bara samkynhneigðir karlar með blóð sem kallar á einhverja sérstakra skimun ef við viljum halda öryggi blóðbirgða sem mestu. Kostnaður við þennan búnað er náttúrlega bara kostnaður við það að fjölga blóðgjöfum. Eins og hæstv. ráðherra nefndi þá þarf að fjölga þeim um þriðjung til að við komumst út úr því neyðarástandi sem ríkir í blóðsöfnun á landinu alltaf, árið um kring. Það er löngu tímabært að leyfa öllu fullfrísku fólki sem stundar öruggt kynlíf að láta gott af sér leiða með blóðgjöf öllu samfélaginu til heilla og þó fyrr hefði verið.

###

Frú forseti. Mig langar hér í dag að spyrja hæstv. heilbrigðisráðherra hvað sé að frétta af vinnu til að afnema mismunun gagnvart samkynhneigðum þegar kemur að blóðgjöf. Þetta er ónákvæmt orðalag, skal ég viðurkenna, en endurspeglar kannski samt sagnfræðina dálítið, endurspeglar að þær reglur sem gilda núna um blóðgjöf voru settar á allt öðrum tíma. Þær voru settar þegar heimurinn var ansi stressaður vegna sjúkdóms sem var nýtilkominn, HIV, sem virtist leggjast umfram allt á samkynhneigða karlmenn. Faraldursfræði sjúkdómsins var illa þekkt, leiðir til greina hann voru engan veginn á sama stað og þær eru í dag og við skulum bara segja það, fordómar í samfélaginu gagnvart samkynhneigðum voru mun rótgrónari og kerfislægari en í dag. Þess vegna hefur umræða um að breyta þessum reglum verið mikil og vaxandi á síðustu árum og mörg lönd tekið það skref undanfarið að jafna reglurnar óháð kynhegðun fólks.

Vandinn við aðgerðir ríkisstjórnarinnar í þessu máli er hins vegar að tímamörkin eru alltaf að skríða frá okkur. Þannig glöddumst við mörg í september 2021 þegar þáverandi hæstv. heilbrigðisráðherra kynnti drög að reglugerð um að afnema þessa mismunun. En svo komu kosningar og reglugerðin var ekki undirrituð. Stuttu seinna átti ég orðastað við hæstv. núverandi heilbrigðisráðherra sem mætti mjög jákvæður í umræðuna og þetta var góð umræða sem við áttum hér, fólk á öllu hinu pólitíska litrófi var sammála um að hér þyrfti að bæta úr. Hér fengust þær upplýsingar í janúar fyrir tveimur árum að ráðherrann sæi fyrir sér að breytingar myndu taka gildi kannski í apríl, maí það sama ár. Í millitíðinni var síðan samþykkt hér aðgerðaáætlun í málefnum hinsegin fólks þar sem var talað um sama verkefnið með tímaáætlun 2022–2023. Nú er árið 2023 liðið og því langar mig að spyrja hæstv. ráðherra hvað sé að frétta. Það er kannski rétt að nefna að á síðasta ári voru sambærilegar reglur felldar úr gildi í Bandaríkjunum, Kýpur, Frakklandi, Grikklandi, Írlandi, Litáen og Slóveníu. Hér er bara heimurinn að breytast. Af hverju ekki Ísland með? Og þá vil ég að Ísland geri það almennilega en ekki með niðurlægjandi skírlífisákvæði eins og sum lönd halda til streitu og eins og birtist í reglugerðardrögum fyrrverandi hæstv. heilbrigðisráðherra.

###

Frú forseti. Það er í mörg horn að líta og eins og hæstv. ráðherra nefnir þá fellur nú sumt af því sem snertir möguleg viðbrögð undir verksvið umhverfis-, orku- og loftslagsráðherra og hann mun fá sitt tækifæri af því að fyrirspurn liggur fyrir til þess ráðherra. En mig langaði að spyrja hæstv. innviðaráðherra vegna þess að það þarf hvort eð er að bæta vegtengingu við Látrabjarg. Sá vegur hefur verið í slæmu ástandi í mörg ár en engu að síður hefur framkvæmdafé sem er ætlað þeim vegi ekki ratað alla leið. Ef ég man rétt þá náðist ekki að ráðstafa fé sem var ætlað á síðasta ári í að bæta tengingar við Látrabjarg þannig að sá peningur var nýttur í að bæta tenginguna á milli Patreksfjarðar og Bíldudals, minnir mig, einhverjar litlar framkvæmdir á þeim vegi. Það er stuttur tími fyrir höndum. Þetta er ekkert spurning um hvort ríkisvaldið ætli að skipuleggja eitthvað eða annað á einum stað. Þetta er einfaldlega sú staðreynd, langar mig að segja, að það verður mikil ásókn í þennan punkt vegna þess að hápunktur sólmyrkvans verður á Látrabjargi. Þar mun hann standa lengst, hann verður í 2 mínútur og 13 sekúndur við Látrabjarg en í Reykjavík ekki nema 1 mínútu. Hörðustu sólmyrkvaaðdáendur munu vilja fara þangað. Þannig að spurningin er í rauninni, í ljósi þess að það þarf hvort sem er að byggja upp tengingar við Látrabjarg: Væri ekki upplagt að slá í klárinn og ljúka því verki fyrir sumarlok 2026?

###

Frú forseti. Eitt af því sem gerir svo erfitt að skipuleggja komur ferðamanna á Íslandi er að við sjáum ekki endilega fyrir hvað kemst í tísku sem ferðamannastaður næsta árs eða þarnæsta. Þannig var ekkert okkar búið undir það þegar stjarnan Justin Bieber kom Fjaðrárgljúfrum í tísku og engir innviðir voru tilbúnir, engir vegir gátu borið þann fjölda ferðamanna sem vildu sjá staðinn þar sem tónlistarmyndbandið með Justin Bieber var tekið. Önnur stjarna mun hafa svipuð áhrif árið 2026. Það verður sjálf sólin okkar. Við vitum nefnilega að í ágúst 2026 verður sólmyrkvi, almyrkvi á sólu sem mun sjást frá Íslandi og best og lengst mun hann sjást frá Látrabjargi. Þangað hefur lengi verið erfitt að komast og lengi staðið til að bæta þar úr en við vitum að eftir 918 daga og 22 klukkustundir verður þar stappfullt af ferðamönnum sem hafa jafnvel farið yfir hálfan heiminn til að sjá þennan magnaða viðburð.

Við munum hvernig það var 2015 þegar Íslendingar allir horfðu til himins. Þó að hér í Reykjavík hafi bara dregið skugga fyrir 97,5% af sólinni þá horfðum við öll til himins og það er eitthvað við þessa upplifun, ég held að hæstv. ráðherra geti örugglega tekið undir með mér, sem bara blæs allri bölmóðssýki í burtu. Þetta er svo magnað að þetta nær inn í hjartarætur. Ég skil vel að fólk ferðist um langan veg til að upplifa þetta. Þannig var það einmitt 2015 þegar almyrkvi náði yfir Færeyjar. Þangað sóttu 11.000 ferðamenn til að berja almyrkvann augum. Gæti vegurinn út á Látrabjarg annað álíka umferð? Ég held að hann fari nú varla með að ná nema hluta af þessu.

Þetta er svo einstakur viðburðir, frú forseti. Síðast sást almyrkvi frá Íslandi árið 1954. Eftir 2026 mun hann næst sjást árið 2196 þannig að þetta er í eina skiptið á ævi okkar hæstv. ráðherra sem hægt verður að berja almyrkva augum frá Íslandi.

Mig langar að spyrja hæstv. ráðherra sem ber ábyrgð á vegamálum landsins og samgöngum: Til hvaða ráðstafana verður gripið til svo að vegakerfið anni þeim mikla fjölda gesta sem er fyrirsjáanlegt að sækist eftir því að upplifa þennan stórkostlega almyrkva 12. ágúst 2026 við Látrabjarg?

###

Frú forseti. Þegar kemur að nýsköpun á sviði sjávarútvegs eða nýsköpun á því svæði sem er undir vatni þá þurfum við að horfast í augu við það hvað við vitum lítið, hvað rannsóknastofnanir okkar Íslendinga, þessa ríkis sem stólar svo mikið á lifandi auðlindir sjávar, hversu lítið hefur verið lagt í grunnrannsóknir á umhverfinu í kringum eyjuna okkar. Þess vegna skiptir höfuðmáli ef einhverjar hugmyndir fara af stað varðandi ræktun á þangi eða þörungum í kringum Ísland að þess sé gætt að umhverfissjónarmiðin séu ekki bara höfð til hliðsjónar heldur séu forsenda þess sem farið er af stað með til að ekki sé raskað viðkvæmu vistkerfi sjávar. Það eru vistkerfi sem allt líf í kringum eyjuna okkar byggir á, sem sjávarútvegurinn okkar byggir á að sé haldið  heilnæmum og öflugum. Það væri nú slæmt að kippa fótunum undan sjávarútveginum með því að fara of geyst í að strá þara úti um allt sem ekki á heima kannski akkúrat þar.

###

Forseti. Forseti. Því miður gerist það ekki oft að stjórnarmeirihlutinn samþykki þingmál minni hlutans hér í sal en þegar það gerist þá koma þeir sér einhvern veginn undan því að framkvæma þann vilja þingsins sem birtist í samþykktinni. Eins og hér hefur verið rakið samþykkti Alþingi einróma, með 50 og eitthvað atkvæðum, vorið 2021 að hagsmunafulltrúi eldra fólks væri eitthvað sem ætti að koma á laggirnar og niðurstöðu vinnu starfshóps ætti að skila í apríl 2022. Sá starfshópur var síðan ekki skipaður fyrr en í apríl 2022. Úr vinnunni hefur ekkert komið. Það að mæta hér í pontu eins og hæstv. ráðherra gerði og kalla það popúlisma að ganga á eftir samþykktum yfirlýstum vilja Alþingis er óheiðarleg framsetning. Það elur á skautun  og það er framkoma af síðustu sort gagnvart löggjafarsamkundunni.

###

Frú forseti. Nato-Þingið er skipulagt nokkuð lýðræðislega. Það eru atkvæðagreiðslur, það eru opnar umræður, þar er jafn þátttökuréttur og þar er allt fyrir nokkuð opnum tjöldum. NATO sjálft er það síður. Neitunarvald hvers einasta ríkis verður þess valdandi að ríki sem mæta á fundi með illan ásetning geta haft alveg gríðarleg áhrif. Þannig sáum við Tyrkland t.d. gera alveg fráleitar kröfur til Svíþjóðar í tengslum við aðildarumsóknina. Þeir voru bara að krefjast þess að Svíþjóð gæfi afslátt af þeirri stöðu mannréttinda sem væri í landinu, tæki fram fyrir hendurnar á hæstarétti og væri að framselja fólk hægri, vinstri og allt hvað eina. Jú, jú, þetta ræddum við dálítið á NATO-þinginu og vorum aðeins að munnhöggvast um það en NATO sjálft lét nægja út á við að hvetja Tyrki bara til að samþykkja aðildarumsóknina. Það var aldrei kveðið fastar að orði.

Svo að við tökum aftur hliðstæðuna, Evrópusambandið: Þegar mannréttindum í Ungverjalandi hrakaði svo mikið að þótti stefna í óefni fór Evrópusambandið að grípa til aðgerða, það voru svona ákveðnar, það mætti kalla það refsiaðgerðir, það var gripið í taumana. Það hafði ekki mikið upp á sig af því að týpur eins og Orbán láta sér ekki segjast. En það var þó gert. Þetta er náttúrlega grundvallarmunurinn á Evrópusambandinu, sem er sett upp sem lýðræðisapparat, á meðan NATO er það ekki. NATO er varnarbandalag fyrst og jú, ekki fyrir  tilviljun  en það vill bara svo til að þar innan borðs er fullt af lýðræðisríkjum en þetta er ekki sett upp sem lýðræðisapparat.

###

Frú forseti. Fyrst varðandi það að líta inn á við, hvernig afstaða þess sem hér stendur hefur breyst við þátttökuna í NATO-þinginu, held ég að það sé nú kannski helst það að horfa til úkraínska þingfólksins. Innrás Rússlands í Úkraínu átt sér stað eftir að ég gekk í NATO-þingið, eða varð félagi þar, og það hefur verið mjög áhugavert að hitta úkraínskt þingfólk og átta sig á því hversu alltumlykjandi ástand þetta er fyrir líf þess. Þau eru í þeirri stöðu að stjórnarskrá leyfir ekki annað en að atkvæðagreiðslur og fundir eigi sér stað í þinghúsinu sem er væntanlega stærsta skotmark Rússahers. En þar funda þau og fara bara inn í loftvarnabyrgi ef þess þarf. Rafmagnsleysi og allur sá skortur sem fylgir því að vera í stríði þýðir að þau þurfa náttúrlega að labba 21 hæð upp í íbúðina sína og 21 niður og allt hvað eina og standa náttúrlega frammi fyrir því að ef stríðið tapast og Rússar taka yfir Úkraínu þá eru þau væntanlega bara úr sögunni. Þá er fyrrverandi valdastétt Úkraínu ekkert að fara að kemba hærurnar mikið í framhaldinu.

Varðandi lýðræðisspurninguna, ég held að ég þurfi nú kannski að nota seinna andsvarið í hana en jú, það er heilmikið af lýðræðisríkjum innan NATO en það líka heilmikið af ríkjum sem eru kannski ekki til fyrirmyndar. Vandinn er hins vegar að sum þeirra eru t.d. í Evrópusambandinu og munurinn á Evrópusambandinu og NATO er að ESB á það til að segja þeim til syndanna á meðan NATO lætur nú ýmislegt „slæda“. Ungverjaland fær að heyra það frá ESB en Tyrkir fengu að þjösnast ansi mikið á Svíum í kringum aðildarumsóknina án þess að NATO segði mikið.

###

Frú forseti. Ég vil byrja á að þakka hv. þm. Njáli Trausta Friðbertssyni fyrir að fara yfir skýrslu Íslandsdeildarinnar og fyrir áhugasömustu áheyrendur liggur hún fyrir á vef Alþingis og er enn efnismeiri en sú yfirferð sem hér var boðið upp á. NATO-þingið er dálítið skrýtin skepna. Eins og hv. þingmaður nefndi þá er þetta óháð NATO sjálfu. Þetta er eining sem varð til nokkrum árum eftir að Atlantshafsbandalagið var stofnað vegna þess að þingmönnum fannst þeir þurfa einhvern vettvang til að ræða saman á sama hátt og ráðherrum ríkjanna hafði verið kleift um nokkurra ára skeið. Fyrir vikið hefur NATO-þingið enga formlega aðkomu að NATO og öll samskipti á milli þessara tveggja eininga byggja á gagnkvæmum skilningi á mikilvægi samtalsins.

Eins og hv. þingmaður lýsti hefur þetta samstarf verið nokkuð náið á síðustu árum og þeir sem eru eldri í þessu starfi segja að það sé bara með því besta sem þekkst hefur í langan tíma. En fyrir vikið þá líka sigtast kannski fólk inn — ég veit ekki, ef það væri beinni aðkoma þá held ég að samsetning hópsins væri mögulega önnur. Þarna er ekki beinlínis verið að takast á um hagsmuni sem tengjast síðan einhverjum rekstri eða stefnumörkun heldur er þetta málfundur þingmanna sem ég myndi segja að væru oft þeir áhugasömustu um varnarmál í hverju landi fyrir sig og fyrir vikið verður umræðan kannski oft aðeins skökk myndi ég segja. Þarna mæta hörðustu varnarmálasinnarnir úr hverju landi og svo nokkrir inni á milli sem eru kannski ekki á sama stað á skalanum og þar myndi ég núsetja sjálfan mig.

Við erum reyndar nokkur þess eðlis sem höfum verið að móta okkur einhverja sameiginlega sýn á það hvernig sé hægt að haga starfi innan þessa félagsskapar, sem er svona harðari í umræðu en að meðaltali, til að koma annars konar áherslum á dagskrá. Þarna vill svo skemmtilega til að eru tveir píratar. Auk þess sem hér stendur er lúxemborgískur pírati í NATO-þinginu og ég held að það sé örugglega heimsmet í fulltrúum pírata í alþjóðastofnunum. Við, ásamt nokkrum græningjunum frá Evrópu og öðrum líkt þenkjandi þingmönnum, höfum verið aðeins að stinga saman nefjum um að setja jafnvel saman formlegan þingflokk, getum við víst kallað það. Það eru fyrir þrír þingflokkar og enginn þeirra passar okkur almennilega þannig að okkur datt í hug að vera bara okkar eigin þingflokkur sem gæti ýtt ákveðinni umræðu áfram. Þarna eru t.d. fulltrúar sem tala mjög mikið um femíníska nálgun á utanríkismál og varnarmál og ekki vanþörf á þegar meðal NATO-þingmaðurinn er ekki almennt á stað innan femínista, eiginlega dálítið á öðrum stað í lífinu. Þarna er líka mikið verið að reyna að ýta á aukna áherslu á loftslagsmál. Við erum svo sem ekkert ein í því en pössum okkur að pota því að sem víðast í umræðunum.

Síðan höfum við verið að reyna að setja aðeins meira kjöt á beinin varðandi umræðu um afvopnunarmál sem hefur orðið í rauninni meira aðkallandi á síðustu árum. Mann hefði kannski ekki grunað að árið 2024 værum við mikið að ræða kjarnorkuógnina. Það virkar dálítið kaldastríðslegt en raunin er náttúrlega sú að eins og Rússland hefur verið að haga sér á undanförnum misserum þá er sú ógn orðin miklu nær kjarnanum í öryggis- og varnarumræðu á alþjóðavísu. Rússland er t.d. búið að tæta í sig eiginlega alla alþjóðasamninga á þessu sviði sem þó héldu eitthvað aðeins utan um málaflokkinn, en er þar að auki búið að færa — eða hvort þau voru búin að því, ætluðu alla vega að gera það — kjarnorkuflaugar inn til Belarús en heldur sjálft áfram stjórn yfir þeim. Svona æfingar eru náttúrlega ekki til að auka stöðugleika. Þarna er verið að ógna með kjarnavopnum á þann hátt sem verður að segja stopp við. Vandinn er hins vegar sá að kjarnavopn eru einn af hornsteinum grunnstefnu NATO. Það stendur hins vegar í sömu grunnstefnu að stefnan sé heimur án kjarnorku og þangað til muni NATO halda áfram að vera kjarnorkubandalag.

Það sem við í þessum pírata- og græningjahópi í NATO-þinginu prófuðum að gera á vorfundi þingsins í Lúxemborg í fyrra var að leggja til breytingu við ályktun fundarins um að við myndum aðeins herða á framtíðarsýninni, að hún væri skýrari, að kalla eftir einhverjum praktískum skrefum varðandi það hvernig væri hægt að ná þessu endanlega markmiði NATO, sem er sama markmið og markmið hörðustu friðarsinna; heimur án kjarnavopna. Bandalagið þarf bara að sýna á einhver spil, sýna hvernig þær þjóðir sem eru innan NATO, sem ég vænti þess að líti á sig sem ábyrg kjarnorkuveldi, hvernig þau ríki skera sig frá t.d. Rússlandi sem við getum öll verið sammála um að er óábyrgt kjarnorkuríki. Þessi æfing okkar hlaut ekki brautargengi á vorfundi NATO-þingsins í fyrra en við höldum okkur við efnið og munum ekki gefast upp.

Þetta er líka eitthvað sem íslensk stjórnvöld mættu aðeins hafa í huga þegar ráðherrarnir okkar mæta á þessa fundi. Það er ekkert sjálfsagt að ríkisstjórn Íslands kvitti upp á hverja einustu setningu í grunnstefnunni. Þess þekkjast dæmi frá fyrri tíð þegar ríki settu fyrirvara við ákveðna þætti stefnunnar. Land eins og Ísland, herlaust ríki sem gumar sig af því að vera boðberi friðar í heiminum og er með þjóðaröryggisstefnu þar sem talað er um að landið sé friðlýst fyrir kjarnavopnum, 	ætti kannski að hugleiða þegar kemur að því að uppfæra plagg eins og grunnstefnu NATO að gera fyrirvara við þann þátt sem snýr að kjarnavopnum ef við viljum taka þessa hugsun sem er hér fest í þjóðaröryggisstefnunni alla leið.

Þetta var annað atriðið sem mig langaði að nefna. Hitt snýr að lítilli nefnd sem ég hef fengið að vera þátttakandi í núna í tvö ár, hópur þingmanna NATO-þingsins sem fundar tvisvar á ári með úkraínsku þingfólki. Köllum við það ekki þingmannaráð NATO-þingsins og Úkraínu, eitthvað álíka? Gríðarlega gagnlegt samtal og mikilvægt fyrir báða aðila. Mig langar bara að nefna að það er einkenni á úkraínsku þingfólki þegar það mætir á svona fundi hvað þau eru samstillt í því sem þau kalla eftir varðandi stuðning frá aðildarríkjum NATO þó að þau greini á um ýmislegt í pólitíkinni heima fyrir. Á sumum fundum er verið að kalla eftir ákveðnum tegundum af hergögnum sem Ísland getur náttúrlega ekkert hjálpað þeim með. Á síðasta fundi voru þau að kalla eftir því að á næsta leiðtogafundi yrðu stigin einhver konkret skref sem vörðuðu leiðina í átt að aðild Úkraínu, þó að ekki væri kannski opnað á aðildarviðræður væru gefin fyrirheit sem þau gætu tekið heim til Kyív og sagt: Heyrðu, hér er eitthvað að fara að gerast. Síðan er atriði sem þau nefna reglulega sem Ísland getur tekið til sín og það snýr að öðrum aðgerðum. Í fyrsta lagi eru það efnahagsþvinganir og aðrar þvingunaraðgerðir sem Ísland gæti verið miklu sterkari málsvari fyrir. Síðan er það aðstoð við eftirlifendur, við fólk sem slasast, t.d. af völdum jarðsprengna. Össur er eitt af helstu stoðtækjafyrirtækjum sem úkraínsk sjúkrahús leita til. Íslensk stjórnvöld mættu athuga hvort eitthvað væri hægt að liðka þar.

###

Frú forseti. Ég vissi svo sem að við hv. þingmaður deilum áhyggjum af því að eftirlit með þessum sérstöku markmiðum fríverslunarsamninga sé ekki nógu sterkt. Við þurfum að leita einhverra leiða til að formgera það. Þetta er nú ekkert flókið. Það er hægt að leita til samtaka sem eru að berjast fyrir mannréttindum í hverju ríki fyrir sig. Íslensk eða norsk stjórnvöld gætu beitt sér í því, gætu jafnvel fengið Eftirlitsstofnun EFTA eða eitthvert apparat sem þessi lönd eiga sameiginlegt til þess að fara bara reglulega í feltið, heimsækja Tyrkland og sjá hvernig staðan er. Það verður að vera eitthvert úrræði fyrir fólk, fyrir almenning í þessum ríkjum, til að leita til okkar, leita til EFTA-ríkjanna og segja: Það er ekki allt með felldu, þið þurfið að tala við ríkisstjórnina í landinu okkar af því að hún er bara engan veginn að standa við þetta. Hún er voðalega dugleg að fella niður tolla af fiskinum ykkar en er líka ofboðslega dugleg við að berja á stjórnarandstæðingum og henda þeim í fangelsi. Eruð þið sátt við það?

Varðandi samninginn við Suður-Ameríkuríkin fjögur þá tengist það því sem hv. þingmaður nefndi hér í andsvari við hv. þm. Magnús Árna Skjöld Magnússon. Mótmæli franskra bænda snúast nefnilega ekki bara um stöðu bændastéttarinnar innan ESB heldur líka andstöðu þeirra við þennan sérstaka fríverslunarsamning. Hættan er að hann verði slæmur báðum megin, að hann verði til þess að rýra samkeppnisstöðu og kjör evrópskra bænda og verði til þess að flytja út eymd og volæði til suður-amerískra bænda. Við getum kallað þetta félagslegt undirboð eða hvað það er. Við sjáum kannski eftir kosningarnar til Evrópuþingsins núna í vor hver verða afdrif þessa samnings en ég myndi leggja til að Íslandsdeildin væri mjög vör um sig þegar kemur að þessum samningi og myndi ekki fylgja Evrópusambandinu í einu og öllu varðandi hann.

###

Frú forseti. Ég má til með að eiga orðastað við hv. þingmann vegna þess að hún ræddi aðeins fríverslunarsamninga sem EFTA-ríkin gera við þriðju ríki og það sem við hljótum að geta kallað jákvæða þróun, sem er aukin áhersla á mannréttindi, jafnrétti, loftslagsmál í þeim samningum. Vandinn er hins vegar, eins og hv. þingmaður nefndi, að eftirlitið með þessu er mjög lítið. Miðað við eftirlit með fjárhagslegum hagsmunum í samningnum þar sem eru gerðadómsferli og alls konar formlegar leiðir til að taka á hlutum þá er enginn aðili með þá ábyrgð að sjá til þess að þróun mannréttindamála t.d. sé í jákvæða átt, hvað þá að einhver viti hvað eigi að gera ef svo er ekki. Þetta er eitthvað sem ég held að þurfi að takast á við svo þetta sé ekki bara punt á forsíðunni. Þetta er umræða sem ég held að sé ekki búið að þroska nóg innan EFTA og ekki heldur innan ESB þar sem umboðsmaður Evrópusambandsins hefur gagnrýnt framkvæmdastjórnina fyrir að vera sama marki brennd þegar kemur að þessum sérstöku ákvæðum í fríverslunarsamningum.

Mig langar hins vegar að spyrja hv. þingmann um einn samning sem hefur verið í vinnslu nokkuð lengi. EFTA-ríkin fylgja nú oft í kjölfarið á ESB þegar kemur að því að gera stærri samninga og Evrópusambandið hefur á síðustu árum verið að reyna að semja við svokölluð Mercosur-ríki; Argentínu, Brasilíu, Paragvæ og Úrúgvæ. Þessi samningur hefur mætt mikilli andstöðu hjá fólki sem stendur félagshyggjumegin í lífinu og umhverfismegin vegna þess að þarna er hætt við að líffræðilegur fjölbreytileiki verði skertur í suðurhluta Ameríku, skógareyðing aukist, átök og mannréttindabrot geti jafnvel aukist og velferð dýra verði ekki í hávegum höfð. Mig langar að spyrja hv. þingmann hvernig Íslandsdeildin hefur tekið á umræðum um þennan samning hvað varðar EFTA, hvort við séum svona mátulega á bremsunni gagnvart þessum samningsumleitunum.

Forseti minnir hv. þingmenn á að virða ræðutímann.

###

Júlí 2022.Frú forseti. Ég vísa bara í atkvæðagreiðslu hér um aðild Svía og Finna að NATO í þessum sal fyrir einu og hálfu ári. Það eru að verða tvö ár, eitt og hálft ár heitir það. Þá studdi ég ekki þá breytingu á Atlantshafssamningnum. En það er vissulega rétt sem hv. þingmaður segir að staðan í Úkraínu, innrás Rússa, hefur skilað miklu í breyttu áliti almennings í mjög mörgum löndum og sýnir okkur ágætlega að óttinn er gríðarlegur drifkraftur þegar kemur að breyttu viðhorfi. Það þýðir ekkert endilega að hann skili alltaf réttri niðurstöðu.

Nú langar mig kannski að flakka hérna á milli Íslandsdeilda vegna þess að við hv. þingmaður sitjum saman í Íslandsdeild NATO-þingsins og þar er t.d. mjög mikil umræða um framlag aðildarríkja til varnarmála og viðmiðið um 2% af landsframleiðslu er eitthvað sem er ítrekað bent á. Þá koma lönd, sérstaklega smærri ríki, og segja: Þarf það endilega að vera meitlað í stein? Tökum Lúxemborg sem dæmi, leggur 1% í varnarmál en er samt það lítið ríki og með það litla landsframleiðslu að þetta skilar þeim her sem er bara ansi brúklegur. Ef þau færu að leggja annað prósent inn í þetta væri það eingöngu til þess að styrkja hergagnaiðnað í einhverjum öðrum löndum og kaupa fullt af dóti sem þau þyrftu síðan að gefa frá sér af því að þau hafa ekki pláss fyrir það. Það sem þau hins vegar segja er: Við leggjum hins vegar prósent í þróunarsamvinnu og tryggjum þar með öryggi í heiminum. Við megum nefnilega ekki vera of einstrengingsleg að líta á varnarmál sem hernaðarvarnir þegar ógnir við öryggi og frið í heiminum eru oftast af einhverjum frumstæðari orsökum eins og því að fólk skortir menntun, vatn, mat, húsnæði og heilbrigðisþjónustu. Það er peningur sem er vel varið.

Forseti vill minna hv. þingmenn á að virða ræðutíma.

###

Frú forseti. Sú gistiaðstaða sem er verið að koma upp á Keflavíkurvelli þjónar ekki bara loftrýmisgæslu þegar hún er gerð út héðan af landi heldur getur hún líka þjónað starfsemi sem stendur lengur yfir á vellinum. Þá 12.000 fermetra af vöruskemmum, mig minnir að það sé rétta talan, sem Bandaríkjaher ætlar að koma sér upp á vellinum, á að fylla af hergögnum sem hægt er að koma annaðhvort eitthvert annað eða nýta hér á landi. Þetta er einfaldlega hluti af þeirri stefnu bandarískra stjórnvalda að vera síður með varanlegar herstöðvar þar sem þau vilja geta gert út og frekar vera með aðstöðu til þess að það sé hægt að koma fyrir til skemmri tíma slíkum stöðvum. Hvað hv. þingmaður hefur heyrt í kynningum, væntanlega á lokuðum fundum sem við fréttum sjaldnast af, er svo annað mál en væri auðvitað eitthvað sem væri fróðlegt fyrir þingheim að heyra vegna þess að engar upplýsingar fylgdu um þetta. Þegar umræðan byrjaði þarna 2019, í kringum fjármálaáætlun, var tilfærslan á milljónunum 300 einfaldlega útskýrð sem svo að þetta væri vegna venjubundins viðhalds á öryggissvæðinu í Keflavík. Það kom svo annað í ljós.

Setur um rannsóknir í varnarmálum. Við ræddum þetta einhvern tímann þegar hv. þingmaður mælti fyrir tillögu sinni um slíkt setur. Mér hefur nú þótt rannsóknum á þessu sviði sinnt ágætlega og þó að stofnunin sem sinni því heiti Alþjóðamálastofnun en ekki eitthvað með orðinu „varnir“ í nafninu þá hefur mér sýnst að hún geri það bara ágætlega. Hún starfrækir þar að auki friðarsetur sem ég held að sé mjög gagnlegt innlegg Íslands í umræðu á alþjóðavísu. Mér þætti eðlilegt að leyfa fólkinu í Alþjóðamálastofnun að leyfa þessu að þróast áfram á þeim forsendum sem fræðin kalla eftir.

###

Frú forseti. Fyrst aðeins vegna þess að hv. þingmaður nefndi það hvað fullvalda og sjálfstæðar þjóðir gera þá rifjaðist það upp fyrir mér sem hann kom inn á í ræðu sinni hér fyrr í umræðunni, sem mér fannst dálítið góður punktur, varðandi hlutverk Landhelgisgæslunnar við að t.d. gæta efnahagslögsögunnar og stjórnvalda við að fylgjast með lofthelgi Íslands. Það er einmitt gott dæmi um borgaralegt verkefni sem stjórnvöld hafa bara ekki sinnt nógu vel, sem sést einna best af umræðunni um þá hugmynd fyrrverandi dómsmálaráðherra um að selja flugvél Gæslunnar. Ef TF-SIF væri seld úr landi þá hefðum við ekki lengur þá björgunargetu sem hún býður upp á, sem er í rauninni forsenda þess að við getum borið ábyrgð á þessu loftrými sem er í kringum Ísland. Staða flugvélarinnar er hins vegar ekkert sérstaklega góð þótt við eigum hana vegna þess að hún er í verkefnum suður í Miðjarðarhafi að stjaka flóttafólki aftur yfir til Afríku á vegum Frontex. Frekar en að sinna íslenskum öryggishagsmunum hér í kringum landið þá er hún leigð úr landi megnið af árinu til að Gæslan geti náð jafnvægi í efnahagsreikningnum. Þetta er einhver skýrasta birtingarmynd sveltistefnu sem rímar engan veginn við þá sjálfsmynd sem ég held að alla vega hluti ríkisstjórnarinnar hafi varðandi eigin afstöðu til öryggismála. Hvaða Sjálfstæðismaður myndi halda því fram að við værum með allt niður um okkur í því að gæta efnahagslögsögunnar og loftrýmis í kringum Ísland? Ég held fáir. Það er hins vegar það sem þeir gera með fjárveitingum til Gæslunnar.

Varðandi lágspennusvæðið, jú, mér var tíðrætt um þetta en það er líka hluti af samþykktri norðurslóðastefnu Íslands  að þetta svæði eigi að vera lágspennusvæði. Auðvitað eru það stærstu og herskáustu aðilarnir á svæðinu sem eru að gíra upp spennuna. Við eigum bara ekki að taka þátt í þeim leik.  Við eigum að tala fyrir því að það sé dregið úr spennu og velta því upp hvort þær framkvæmdir  sem eiga sér stað á Keflavíkurflugvelli séu skref í þá átt eða ekki.

###

Frú forseti. Hv. þingmaður biður ekki um lítið, að sálgreina íslenska þingið. Nei, ég held að vandinn við umræðu um varnarmál hér á landi sé sá að í fortíðinni var þessi umræða einskorðuð við bara eina skrifstofu í utanríkisráðuneytinu sem í rauninni gerði kannski lítið annað en að ræða við kollega sína í Bandaríkjunum sem voru með herstöð hérna og stýrðu allri stórri mynd. Það var hlutverk íslenskra stjórnvalda að greiða leið þeirra framkvæmda og hugmynda. Hér byggðist aldrei upp sérþekking á þessu sviði til að vera með sjálfstætt mat. Enn eimir eftir af þessu og maður tekur eftir því t.d. þegar íslenskir ráðherrar mæta á fundi Atlantshafsbandalagsins að það eru ákveðin atriði sem þeir snerta ekki við. Ég hef t.d. ekki heyrt afgerandi yfirlýsingar frá núverandi forsætisráðherra gegn kjarnavopnum í tengslum við uppfærslu á grunnstefnu NATO þrátt fyrir að það sé bæði orðað í þjóðaröryggisstefnu Íslands og sé hluti af stefnu hennar flokks. Það hefði kannski verið ágætt að hnykkja aðeins á þeirri umræðu á þeim vettvangi. Ég held að íslenskir ráðherrar vilji síður gera sig of gildandi á þessum vettvangi vegna þess að þeim finnst þeir kannski varla mega það einu sinni. Sem herlausa og þjóðin innan NATO þá eigum við bara að vera til friðs.

Hvað varðar uppbygginguna sem á sér stað án umræðu þá held ég að það sé líka vegna leyndarhyggjunnar sem er utan um varnarmálin. Við erum með skrifstofu í ráðuneytinu, við erum með utanríkismálanefnd í þinginu, við erum með samstarfsaðila í öðrum löndum. Þetta fólk er kannski allt að tala saman og líður eins og þetta sé allt rætt í ræmur  en það er alltaf innan þessa leyndarhjúps, þannig að út í samfélaginu heyrir enginn af þessu fólki sem tekur ákvarðanir  en því líður eins og það hafi bara verið hellingur af samráði því að það er búið að tala við fullt af fólki sem síðan talar ekki við neinn annan.

###

Frú forseti. Mig langar að þakka þessa umræðu og taka undir með þeim sem hafa nefnt að við ræðum alþjóðamálin ekki nógu oft hér í sal, kannski sérstaklega viðvarandi norrænt samstarf sem er þéttast ofið því sem við gerum dagsdaglega, hefur mögulega svona beinustu skírskotunina í störf þingsins, þannig að það hefur verið góð umræða.

Mig langar að fá að snerta á tveimur efnisatriðum sem hafa verið í umræðunni. Í fyrsta lagi heyrði ég hjá mörgum þingmönnum þá ábendingu um að norrænu ríkin búi nú að þeirri góðu friðsamlegu sögu að hafa ekki farið í stríð hvert við annað í tvær aldir. Það er náttúrlega einstakur grunnur til að byggja samstarf á, en við megum samt ekki horfa fram hjá annarri sögu sem á sér stað á sama svæði sem er nýlendustefna innan ríkja sem eru í Norðurlandaráði. Bæði forsagan, við höfum fengið á síðustu misserum t.d. sögur af svokölluðu lykkjumáli í Grænlandi þar sem í ljós kom að ekkert í einhverri fornöld heldur í kringum 1970 hafi dönsk stjórnvöld komið fyrir getnaðarvarnalykkjum í þúsundum grænlenskra stúlkna til að koma í veg fyrir að grænlenska þjóðin fjölgaði sér. Svona gerir fólk ekki. Dönsk stjórnvöld eru góðu heilli farin að koma betur fram við Grænlendinga en sennilega ekki nógu vel og þess vegna fagna ég því sem ég heyri hérna hjá fulltrúum í Íslandsdeild Norðurlandaráðs, að fulltrúar Íslands á þessum fundum standi alltaf með Grænlandi þegar kemur að því að ræða sjálfstæða aðild eða að hífa Grænland upp innan þessa vettvangs. Þar eigum við að vera. Við eigum að standa með Grænlandi sem sjálfstæðri þjóð eða því sem Grænlendingar vilja, sem þjóð á meðal þjóða, ef það er það sem þeir kalla eftir.

Annað sem við getum líka litið til er staða Sama, sérstaklega í Norður-Noregi, frumbyggjaþjóð sem nýtur ekki sannmælis gagnvart norskum stjórnvöldum sem sést t.d. í því hvernig þau koma fram við Sama í tengslum við framkvæmdir við vindorkugarð í Norður-Noregi þar sem norska ríkið veitir heimild til að reisa vindmyllur á lendum hreindýrasmala. Samarnir mótmæla en norsk stjórnvöld leyfa þetta engu að síður. Þetta fer síðan fyrir hæstarétt þar sem norska ríkið er rassskellt og það segir bara: Afsakið — og heldur þessu áfram og þar við situr. Þetta er nýlendustefna, ekki úr fortíðinni heldur í dag. Það stoðar lítið að guma sig af því að hafa búið við frið í 200 ár ef við búum ekki öll við frið á þessu svæði og staðan er einfaldlega sú að undirokaðir hópar á Norðurlöndunum, í krafti nýlendustefna hinna sterkari, búa ekki við sama frið og restin. Þannig að þetta er eitthvað sem er full ástæða til að ræða í tengslum við norrænt samstarf.

Þá langar mig þessu tengt að nefna hugmyndina um Norðurlöndin og norðurskautssvæðið sem lágspennusvæði, sem er auðvitað mjög mikilvægt markmið en markmið sem við megum spyrja okkur hvort við séum í rauninni að framfylgja, hvort við séum að standa við þetta markmið dagsdaglega. Ég ætla ekkert að fara út í hugmyndir sem hafa verið nefndar um norrænan her eða hvað það er. Ég ætla bara að tala um þá uppbyggingu sem hefur átt sér stað, þá hernaðarvæðingu sem við höfum séð af hálfu t.d. Íslands og Noregs. Hér á Íslandi lokaði Bandaríkjaher herstöðinni árið 2006. Nokkrum árum síðar opnaði hann hana í rauninni aftur. Í átta eða níu ár núna hefur verið hermaður í Keflavík á hverjum einasta degi og nú er staðan sú að það eru um 300 manns á herstöðinni að meðaltali á dag. Umsvifin hafa stóraukist. Það er gríðarleg uppbygging á mannvirkjum í gangi og þetta hefur allt átt sér stað án lýðræðislegrar, gagnsærrar umræðu hér í sal. Uppbyggingaráform Bandaríkjahers komu bara í ljós þegar var verið að millifæra einhverja 300 milljóna færslu í fjármálaáætlun árið 2019. Þá fór einhver að kroppa í þetta hrúður og þá bara spratt fram: Já, heyrðu, þetta er framlag íslenska ríkisins til þess að Kaninn komi með einhverjar 12 milljarða til að byggja upp hérna alls konar dót í kringum herstöðina. Þessu hefur síðan verið haldið áfram.

Kafbátaeftirlit út frá Keflavíkurvelli er viðvarandi verkefni og þar að auki bætast við alls konar verkefni eftir hendinni. Þar langar mig sérstaklega að nefna, frú forseti, þá staðreynd að B2-sprengjuflugvélar, dýrustu hertæki veraldarsögunnar, hafa endurskilgreint Keflavík og ja, af hershöfðingjum að dæma er verið að gíra upp flokkunina á stöðinni. En þessar sprengjuvélar hafa haft viðdvöl þar um nokkurra vikna skeið, gert þar út til að æfa sig og flugu m.a., sá ég nú hjá þeim sem fylgjast með ferðum þessara flugvéla, frá Íslandi yfir norðurskautið, hittu þessa félaga sína við Alaska og flugu svo aftur til að sýna að þetta lágspennusvæði, sem norðurskautið á að vera, væri innan þeirra marka. Á svipuðum tíma tóku þessar vélar sig til og lentu á herstöð í Norður-Noregi  í fyrsta sinn. Þannig að þessar vélar, sem eru sérstaklega hannaðar til að komast með leynd á milli heimshluta og geta borið gríðarlegt magn af kjarnavopnum — það er þeirra tilgangur í grunninn; að komast með leynd með kjarnavopn hvert sem er í heimi — eru búnar að setja fótspor sitt á Ísland og sýna að þær geti verið hér ef til þess þarf. Þessi uppbygging á Keflavíkurvelli er það sem Bandaríkjaher eða  áhugafólk um hermál í Bandaríkjunum kallar, með leyfi forseta, „base in a box“, eða hvað eigum við að kalla það, Ikea-herstöð, sem er það að hægt er að koma fyrir öllum þeim búnaði sem þarf til að sé hægt að starfrækja fullþroska herstöð með nánast engum fyrirvara. Það er sú viðvera sem er komin á Íslandi. Við þurfum að spyrja okkur hvernig þetta getur gerst án umræðu og hvort þetta sé í takt við það að viðhalda lágspennu á því svæði sem Ísland er á.

Til samanburðar var tvíhliða varnarsamningur Noregs og Bandaríkjanna uppfærður árið 2021, fimm árum eftir að íslenski samningurinn var uppfærður. Og þessi uppbygging, það er alltaf vísað í þessa uppfærslu frá 2016 sem ástæðuna fyrir því að uppbyggingin eigi sér stað. Viðaukinn við samning Íslands og Bandaríkjanna er tvær síður og var settur án nokkurrar umræðu. Þetta er skjal sem birtist bara frá ráðuneytinu. Á meðan eru Norðmenn með 100 síðna skjal sem fór fyrir þingið, það var fjallað um það í þingsal, í nefndum þingsins og svo aftur í þingsal og afgreitt þannig, töluvert meira gagnsæi. Í samningnum er þar að auki miklu meiri möguleiki fyrir stjórnvöld að hafa eftirlit með því sem á sér stað á grundvelli samningsins.

Mig langaði líka að nefna, en hef ansi lítinn tíma til þess, frú forseti, umhverfis- og loftslagsmálin sem norrænu ríkjunum eru mjög mikilvæg, sérstaklega þegar bráðnun norðurskautsíssins veldur aukinni ásókn í þær auðlindir sem eru á svæðinu. Þetta er auðvitað þróun sem við þurfum að standa gegn, þessi ásókn má ekki verða að veruleika, það má ekki opna fyrir óheftar framkvæmdir á þessu svæði. En til þess þurfa Norðurlöndin líka að fara fram með góðu fordæmi. Hér vil ég nefna Noreg sem slæmt dæmi. Einhvern veginn er algerlega taumlaust hvernig norsk stjórnvöld láta sér detta í hug að leita að olíu, það er ekki bara aukin leit innan svæða sem þegar hefur verið raskað heldur á fleiri svæðum og norðar og norðar. Þá verður  að spyrna fótum við þeirri fáránlegu hugmynd Noregs að verða fyrsta land í heimi til að leyfa námavinnslu á hafsbotni á milli Íslands og Noregs. Hér á bara segja nei og stopp. Helst af öllu ætti Ísland að beita sér fyrir friðlýsingu norðurskautssvæðisins fyrir svona framkvæmdum.

###

Herra forseti. Mig langar að rifja upp fyrir hæstv. ráðherra að umhverfis- og samgöngunefnd þurfti að klára fyrir áramót ansi viðamikið frumvarp um uppfærslu á ETS-kerfinu t.d. Það varð að klárast fyrir áramót ef ekki ætti að setja íslenskan flugiðnað á hliðina eins og stjórnarliðar lýstu því. Það mál kom líka seint til þingsins. Ég ætla bara að biðja hæstv. ráðherra að hætta að benda á stjórnarandstöðuna sem einhverja afsökun fyrir því að mál klárist ekki á þessum tímapunkti. Þetta er samtal sem hæstv. ráðherra þarf að eiga við sitt fólk og sjálfan sig. Hann þarf að eiga samtal við sjálfan sig um að koma með mál tímanlega til þingsins, við framsögumenn mála, sem eru í því tilviki sem við ræðum hér í sama flokki og hæstv. ráðherra, eða bara forystu nefndarinnar. Allt eru þetta stjórnarliðar sem bera ábyrgð á framgangi þeirra mála sem ráðherra gerði betur að hætta að væla undan stjórnarandstöðunni að næðu ekki fram að ganga.

###

Herra forseti. Hann kom mér dálítið á óvart þessi lokakafli hjá hæstv. ráðherra þar sem hann fór að tala um annað mál sem er til umfjöllunar í umhverfis- og samgöngunefnd og kvartaði undan því að það hafi ekki verið klárað fyrir jól. Ég velti því fyrir mér hvort þetta sé kannski samtal sem eigi frekar að eiga sér stað inni á þingflokksfundum af því að framsögumaður málsins, Njáll Trausti Friðbertsson, situr nú í sama flokki og hæstv. ráðherra. Málið kom að vísu ekki fyrr en um miðjan nóvember til nefndarinnar og lauk umsagnarferli um mánaðamótin nóvember/desember og sama hversu lítilvægt málið kann að virðast í augum ráðherra þá er ég ekkert viss um að nefndin hafi bara haft tíma til að klára það. Það var annað sem þurfti að ljúka fyrir áramót. Þessar stofnanasameiningar eru ekki jafn háðar þeim dagsetningum, sem endurspeglast t.d. í því að öll málin þrjú áttu að koma til þingsins í október. Það er mælt fyrir þeim í nóvember og núna í janúar og þriðja málið er ókomið.

Tilefni þess að ég bað um andsvar við hæstv. ráðherra var að hann nefndi í framsögu sinni að þetta frumvarp sem við ræðum hér í dag haldist í hendur við frumvarp um Náttúruverndar- og minjastofnun og mig langar að spyrja hæstv. ráðherra, sem sagði að málið væri til umfjöllunar í þingflokkum, hvenær hann reikni með að það líti dagsins ljós, hvort þingflokkar stjórnarflokkanna séu einhverjir kannski með einhverjar efasemdir um það mál, sem kemur nú ekki á óvart í ljósi þess að á síðasta kjörtímabili var systurfrumvarpið um Þjóðgarðastofnun drepið af ríkisstjórnarflokkunum. Mig langar að vita: Hvenær er þess frumvarps að vænta og hvað tefur það?

###

Frú forseti. Í gær rauf utanríkisráðherra sögulegt þagnarbindindi þegar hann veitti fyrsta fjölmiðlaviðtal ársins. Tilefnið var hneykslan ráðherrans á mótmælum sem eiga sér stað fyrir utan Alþingi þar sem fólk frá Palestínu er að kalla eftir viðbrögðum og aðgerðum ríkisstjórnarinnar. Í viðtalinu í Silfrinu hafnaði hann því að hann væri að slá nýjan tón í útlendingaandúð enda má það svo sem til sanns vegar færa, ríkisstjórn Katrínar Jakobsdóttur hefur stigið þau skref mörg á kjörtímabilinu. Ríkisstjórnin hefur þrýst í gegn lögum sem draga úr réttindum fólks á flótta, hvort sem það heita útlendingalög eða lög um landamæri, dómsmálaráðherra breytti framkvæmd laganna fram hjá löggjafanum, allt til að draga úr réttindum fólks á flótta, og fleiri frumvörp eru á leiðinni til að gera stöðuna enn verri. Stjórnarflokkarnir eru á harðahlaupum í áttinni frá mannúð. Það breytir því hins vegar ekki að fólkið sem mótmælir utan við Alþingishúsið er ekki að kalla eftir breyttri stefnu heldur einfaldlega því að ríkisstjórnin framkvæmi það sem hún segist hafa ákveðið að gera. Þessu hefði utanríkisráðherra getað áttað sig á ef hann hefði talað við mótmælendur eða lesið eitt af þeim fjölmörgu bréfum sem okkur þingmönnum hafa borist. Mótmælin snúast nefnilega bara um það að utanríkisráðherra framkvæmi ákvarðanir sem ríkisstjórnin er búin að taka. Hér fyrir utan þingið er fólk sem hefur fengið samþykkta umsókn um alþjóðlega vernd. Ættingjar þeirra eru hins vegar fastir í Gaza. Undir sprengjuregni Ísraelshers er búið að samþykkja fjölskyldusameiningu þeirra einstaklinga. Það eina sem vantar er að hæstv. utanríkisráðherra komi nöfnum þeirra ættingja á landamærastöð milli Gaza og Egyptalands. Utanríkisráðherra þarf að senda einn tölvupóst til stjórnvalda erlendis og þarf að sjá til þess að einhver embættismaður taki á móti fólkinu sem íslenska ríkisstjórnin segist ætla að sameina ættingjum sínum hér á landi. Það að hæstv. ráðherra noti tilefnið til þess að grafa undan stöðu flóttafólks er skammarlegt og það að ríkisstjórnin sé ekki löngu búin að bregðast við mótmælunum með því að bjarga fólki í lífshættu er hneykslanlegt.

Forseti minnir hv. þingmann á að gæta að ræðutímanum sem er tvær mínútur í störfum þingsins.

###

Herra forseti. Það var góð ákvörðun hjá ríkisstjórn Íslands á sínum tíma að gerast fullur og óskoraður aðili að ETS-kerfinu vegna þess að mér er til efs að stjórnvöldum hefði nokkurn tímann dottið í hug að skora ein síns liðs á hólm þau hagsmunaöfl sem kerfið nær utan um. Álverin á Íslandi hafa einfaldlega of mikil ítök til að greiðslubótareglu umhverfisréttarins hefði verið beitt á þau nema vegna þess að íslensk stjórnvöld höfðu stuðning af samevrópsku regluverki. Nú er verið að uppfæra það regluverk í betri átt, aukinn metnaður og útvíkkað gildissvið. Þetta frumvarp er fyrsta skrefið í því og við fáum fleiri frumvörp síðar í vetur. Eins og ég lýsti í atkvæðaskýringu við 2. umræðu þá óttast ég að hér sé ekki nógu vel búið um hluti sem snerta útfærsluna. Ég óttast að samræmi við önnur lagaákvæði sé ekki nógu gott, þannig að við í þingflokki Pírata treystum okkur ekki til að styðja þetta frumvarp þó að við elskum ETS-kerfið — ekki misskilja mig með það.

###

Forseti verður að biðja hv. þingmenn og hæstv. ráðherra að hafa aðeins hljóð í salnum. Það er svolítið mikill kliður hjá fólki.

###

Forseti. Eitt það skemmtilegasta við Evrópuregluverkið um ETS-kerfið er að aðildarríki eiga að ráðstafa tekjum af uppboðskerfinu til loftslagsvænna verkefna. Þessi skylda yfirfærist ekki á okkur sem tökum þetta upp í gegnum EES-samninginn, en væri það samt ekki skynsamlegt að binda hendur okkar með þeim hætti þannig að við stöndum t.d. ekki frammi fyrir því eins og við afgreiðslu fjárlaga núna, að ríkisstjórnin ætlar að draga úr beinum framlögum til loftslagsmála um næstum 2 milljarða og draga úr framlögum til orkuskipta um 5, 6 milljarða? Tekjur af vef ETS-kerfinu á næstu árum fara upp í 3–5 milljarða á ári. Það er peningur sem væri gott að ráðstafa í aðgerðir til að draga úr losun gróðurhúsalofttegunda. Þessi tillaga snýst um það, að tekjunum sé ráðstafað í loftslagssjóð.

###

Forseti. Þingflokkur Pírata telur ETS-kerfið gríðarlega mikilvægan þátt í loftslagsstefnu Íslands, sér í lagi þegar ríkisstjórnin grípur sjálf ekki til nógu róttækra aðgerða til að ná árangri í að draga úr losun gróðurhúsalofttegunda. Við treystum okkur hins vegar ekki til að styðja þessi lög vegna þess að hvorki nefndin né umsagnaraðilar fengu nógu mikið ráðrúm til að rýna málið í þaula og enn standa nokkur álitaefni út af. Eftir að frumvarpið var afgreitt úr nefnd t.d. þá kom í ljós að það vantaði reglugerðarheimild til að væri hægt að framkvæma endurgjaldslausa úthlutun losunarheimilda til flugrekenda, grundvöllur þessa frumvarps. Það vantaði reglugerð til að framkvæma þetta. Þetta uppgötvaðist nánast fyrir tilviljun, bara vegna þess að fulltrúi Pírata rak augun í það. Hvað ætli leynist margar villur í viðbót í þessu máli? Hvernig virkar síðan þetta bráðabirgðaákvæði yfir höfuð? Hvað gerist ef sótt er um fleiri heimildir en til ráðstöfunar eru? Hvernig á þá að skipta kökunni á milli flugrekenda? Það eru engar leiðbeiningar í lagatexta um það hvernig á að skerða úthlutun en þannig skerðing þarf að byggja á skýrum fyrirmælum þannig að sé hægt að átta sig á umfangi hennar. Þetta eru tvö lítil dæmi um það hvers vegna þetta mál er ekki nógu sterkt til þess að við í Pírötum gefum því það græna ljós sem við svo gjarnan myndum vilja.

###

Frú forseti. Hv. þingmaður segir að sér finnist hér verið að búa til stétt fólks. Ég held að við þurfum bara að ganga lengra og segja: Hún hefur nú þegar verið búin til. Það er skömm að því hvernig við komum fram sem samfélag, þetta ríka samfélag sem við erum, hvernig við komum fram við fólkið sem flytur hingað í leit að tækifærum og heldur í leiðinni uppi samfélaginu okkar. Fimm þeirra hafa dáið í bruna frá vorinu 2020. Það er óásættanlegur fórnarkostnaður. Ef annað eins væri að gerast, ef við sæjum kerfislægt fimm einstaklinga deyja vegna þess að samfélagið væri búið að úthluta þeim ákveðinni stétt og þeirri stétt fylgdi að búa í hættulegu atvinnuhúsnæði þá værum við löngu búin að grípa í taumana, held ég, ef ekki væri um að ræða útlendinga. Það skiptir höfuðmáli að viðurkenna ekki búsetu í atvinnuhúsnæði sem einhvern veruleika sem er kominn til að vera. Þessi aðsetursskráning sem er verið að innleiða með þessu frumvarpi þarf að vera tímabundið úrræði til að tryggja öryggi þeirra sem samfélagið hefur troðið í þetta húsnæði þangað til við sem samfélag erum búin að koma upp betra kerfi þannig að þau geti búið í íbúðarhúsnæði sem er þeim bjóðandi. Það er bara ekki staðan í dag.  Veruleikinn er annar. Þessi stétt innflytjenda sem býr við óviðunandi aðstæður þarf í það minnsta að vera skrásett svo að fólk viti að þau séu ekki í dauðagildrum dag hvern.

###

Frú forseti. Hv. þingmaður spyr: Er það forsvaranlegt að leyfa fólki að skrá aðsetur í atvinnuhúsnæði? Ég held að einfalda svarið sé bara: Nei, í rauninni ekki. Það er samt staðreyndin sem fólk býr við. Þúsundir manna búa í atvinnuhúsnæði í dag út af því einmitt, eins og hv. þingmaður nefnir, að hér er ekki nógu mikið af húsnæði á leigumarkaði fyrir fólk með lágar tekjur. Fólkið sem flytur hingað til lands til að halda efnahagslífinu okkar uppi, til að vinna í ferðaþjónustu, til að sinna heilbrigðiskerfinu, til að vinna í menntakerfinu okkar á lágu laununum sem við bjóðum fólkinu sem heldur uppi samfélaginu okkar, það hefur ekkert efni á því að vera á leigumarkaði og á engan séns á því að komast í eigið húsnæði. Þau hafa leitað inn á þennan markað, við getum kallað þetta gráan markað sem er utan regluverksins, og komið sér fyrir í atvinnuhúsnæði þar sem lífi þess er bara allt of oft teflt í hættu. Að leyfa fólki í þessum aðstæðum að skrá aðsetur sitt er ekkert annað en redding. Það er engin lausn, það er redding á þeirri staðreynd að þau eru bara í hættu og slökkviliðið þarf að vita hvar þau eru. Þessu fylgja engin réttindi heldur. Lögheimilisskráningu fylgja þó réttindi í því sveitarfélagi sem þú skráir lögheimili í. Lögheimilisskráning getur farið að hafa áhrif á það hvaða réttindi þú byggir upp. Eftir ákveðið langan tíma með skráð lögheimili gætir þú kannski farið að kjósa til sveitarstjórnar, nálgast það að verða ríkisborgari.  Er þetta forsvaranlegt? Nei, það er það  varla en ég er hræddur um að þetta sé eitthvað sem við verðum að gera eins og aðstæðurnar eru í dag.

###

Frú forseti. Sum mál ætti ekki að þurfa að gera lögum. Sum mál eru að bregðast við ástandi sem ekki ætti að vera til staðar. Þetta er eitt af þeim málum. Ég held að mörg hafi vaknað upp við vondan draum í júní 2020 þegar eldur kviknaði hér rétt við þinghúsið, á Bræðraborgarstíg, svo nálægt þinghúsinu að þegar við vorum hér í húsi þá fundum við brunalyktina, við heyrðum í sírenunum. Við vorum í návígi við eldsvoða þar sem þrír einstaklingar létu lífið, þrír einstaklingar sem voru óskráðir í húsið, hús sem var illa búið og troðið upp að rjáfri af innflytjendum sem voru að greiða of háa leigu fyrir lélegt og hættulegt húsnæði og voru í lífshættu hvern dag sem þau bjuggu í þessu húsi vegna þess að húsinu hafði verið breytt í óleyfi. Það var orðið að dauðagildru.

Mig langar kannski aðeins, forseti — því að þessi atburður situr dálítið í mér, ég held að hann sitji dálítið í okkur öllum sem vorum hérna í nágrenninu þegar þetta átti sér stað — að lesa hvernig Húsnæðis- og mannvirkjastofnun lýsir búsetu í eigninni á þessum örlagaríka degi, með leyfi forseta:

„Í heildina bjuggu yfir 21 einstaklingur í húsinu þegar eldsvoðinn átti sé stað þann 25. júní 2020. Þar af voru 5 heima í herbergjum sínum á rishæðinni og 3 einstaklingar í herbergjum sínum á 2. hæð hússins. Grunur leikur á að sá fjórði hafi verið heima og yfirgefið 2. hæð fljótt eftir að eldurinn kviknaði. Í íbúðunum tveimur á 2. hæð og á rishæðinni bjuggu 13 manns, þar af sex á rishæðinni í fjórum aðskildum herbergjum með sameiginlegt eldhús og baðherbergi. Á 2. hæð bjuggu átta manns í sex aðskildum herbergjum með sameiginlegt eldhús og baðherbergi. Á 2. hæð í viðbyggingunni og á 1. hæð bjuggu líklega um 10 manns en það var ekki kannað sérstaklega í þessari rannsókn.“ — Það var ekki kannað sérstaklega í þessari rannsókn af því að rannsóknin sneri bara að húsinu þar sem eldsvoðinn átti sér stað.

Þessi lýsing er dæmigerð fyrir þær aðstæður sem þúsundir einstaklinga búa við hér á landi. Það eru næstum fjögur ár liðin síðan þetta átti sér stað og enn er þetta staðan. Oft eru þetta einstaklingar sem koma til landsins til skamms tíma, t.d. vegna starfa hér á landi, þetta eru einstaklingar sem eru kannski ekki endilega með miklar tengingar við landið þannig að það er ekki hægt að fá inni hjá ættingjum eða vinum eða kannski búa ættingjar og vinir ekki við þær aðstæður að geta boðið fleirum heim til sín. Þannig að þetta eru einstaklingar sem leita út á leigumarkaðinn nema, viti menn, hann er ekki til staðar hér á landi að heitið geti. Það er hægara sagt en gert að verða sér úti um hagstætt húsnæði á leigumarkaði, hvað þá ef þú ert ekki með tengingar hér á landi. Þessum einstaklingum er þannig í auknum mæli komið fyrir í atvinnuhúsnæði sem eigendurnir hafa tekið sig til og breytt þannig að hægt sé að koma því í leigu sem ólöglegu íbúðarhúsnæði. Þetta hefur þær afleiðingar að þessir einstaklingar geta ekki skráð lögheimili hér á landi, geta ekki skráð lögheimili í húsnæðinu sem þau búa í vegna þess að lögheimili má aðeins skrá í húsnæði sem uppfyllir ákveðin skilyrði og atvinnuhúsnæðið gerir það ekki.

Þetta skiptir máli upp á ýmis réttindi að gera. Þetta skiptir líka máli upp á öryggi fólks að gera. Eins og slökkviliðið hefur ítrekað bent á ber það sig öðruvísi að þegar það mætir á vettvang eftir því hvort eldsvoði virðist tefla lífi fólks í hættu eða um er að ræða bruna þar sem bjarga þarf verðmætum. Ég held að við skiljum það öll að slökkviliðsfólk leggur sig meira fram, það gengur lengra til að bjarga lífi en að bjarga hlutum. En ef ekkert fólk er skráð í húsnæðið þá veit slökkviliðið ekki að þar búi einhver. Það er væntanlega mögulega ein af ástæðunum fyrir því að við höfum núna á síðustu árum upplifað það sem ég held að við verðum að fara að kalla faraldur í eldsvoðum sem bana fólki. Frá því í júní 2020 hafa fimm manns látið lífið hérlendis í bruna í atvinnuhúsnæði. Þess vegna er pínu ergilegt — nei, við þurfum að nota sterkari orð; það lýsir kerfislægum vanda að ekki sé búið að bregðast við af meiri festu fyrr.

Þær breytingar sem lagðar eru til með þessu frumvarpi, að heimila skráningu aðseturs í húsnæði sem ekki uppfyllir skilyrði lögheimilisskráningar, það snýst ekki um réttindi fólks, þetta snýst ekki um að bæta aðstæður þess nema hvað varðar öryggisþáttinn. Þetta er neyðarviðbragð til að reyna að stemma stigu við þessum faraldri eldsvoða þannig að slökkviliðið geti tekið út aðstæður í húsnæði sem ekki er ætlað til búsetu en er engu að síður notað til búsetu. Og þetta er til þess að viðbragðsaðilar geti vitað hvar fólk er að finna þegar kviknar í. Hér er ekki verið að lækna sjúkdóminn, það er verið að setja plástur á einn örlítinn blett af völdum hans. Auðvitað þurfum við að gera þessa heimild að lögum, um það eru allir umsagnaraðilar sammála, auðvitað þarf að tryggja grundvallaröryggi þess fólks sem býr í atvinnuhúsnæði og horfast í augu við að það er veruleiki þúsunda á Íslandi í dag.

Í greinargerð með frumvarpinu minnir mig að sé talað um 4.000 manns, í tillögum samráðsvettvangs um úrbætur á brunavörnum, sem komu út í kjölfar brunans á Bræðraborgarstíg — nei, það var ekki í þeim, það var í annarri skýrslu um fjölda skráninga í íbúðarhúsnæði, þar var slumpað á að þetta gætu verið 5.000–7.000 manns. Staðreynd málsins er væntanlega sú að við bara vitum það ekki. Við vitum hins vegar að þetta er hópur sem er bara á við mörg af okkar stærri sveitarfélögum og býr við óviðunandi og hættulegar aðstæður. Auðvitað þurfum við að kortleggja hvar fólk býr og gefa slökkviliði verkfæri til þess að kanna aðstæður og bæta úr þeim. Við hefðum auðvitað átt að gera þetta nánast strax eftir brunann á Bræðraborgarstíg. Í dag ættum við því miklu frekar að vera að ræða einhverjar breytingar til lengri framtíðar, eitthvað sem lagar undirliggjandi vandann. Undirliggjandi vandinn er náttúrlega óheilbrigður húsnæðismarkaður. Eins og svo oft áður þá er þetta staða sem verður til vegna þess þrýstings sem er á húsnæðismarkaði, vegna þess að framboð og eftirspurn hafa í allt of mörg ár ekki haldist í hendur.

En það eru praktísk atriði sem væri hægt að grípa til sem myndu skila árangri. Mig langar að nefna að í þessum tillögum samráðsvettvangs um úrbætur eru tillögur að 13 atriðum sem bæta má úr. Þetta frumvarp hér tekur á þremur af þessum 13 tillögum að einhverju leyti. Sumar af þessum tillögum eru komnar í framkvæmd, aðrar eru enn í vinnslu. Mig langar sérstaklega að nefna eina af þeim sem eru í vinnslu — í kjölfar orða hv. þm. Ingu Sæland hér áðan um að auðmenn ættu aðeins of ljúfa daga undir verndarvæng þessarar ríkisstjórnar vegna þess að fólkið sem leigir út þetta óleyfishúsnæði grunar mig að sé nú oft í þeim hópi — en 13. tillaga starfshópsins snýr að því að auka hvata til brunavarna í gegnum brunatryggingar. Þetta er bara sáraeinfaldur efnahagslegur hvati sem er lagður til. Það er lagt til að lögum um brunatryggingar verði breytt þannig að forsendur brunabótamats verði tengdar við brunavarnir og vátryggingafélögum verði gefnar auknar heimildir til að skerða bætur ef brunavörnum er ekki sinnt. Það er kannski dálítið kaldranalegt að segja það en ég hugsa að ef húsnæðiseigandi sér fyrir sér að tapa stórum fjárhæðum á því að hús með íbúum í atvinnuhúsnæði í hans eigu myndi brenna, og  þá myndi hann tapa pening, umtalsverðum fjárhæðum, þá held ég  að það myndi hvetja viðkomandi jafnvel enn frekar til að gera úrbætur en bara sú móralska staðreynd að vilja ekki vera eigandi húss þar sem einhver gæti látið lífið í bruna. Þess vegna er miður að þetta sé ein af þeim tillögum sem eru bara í vinnslu eins og virðist vera með þær tillögur sem er mest bit í varðandi þennan vanda.

Annað sem er nefnt í tillögunum er að tryggt verði að íbúðarhúsnæði sé ekki tekið í notkun án þess að fram hafi farið öryggisúttekt fyrir eða samhliða lokaúttekt. Þetta er atriði sem tekur ekki á búsetu í atvinnuhúsnæði þar sem hér er um íbúðarhúsnæði að ræða. Þetta er samt angi af sama meiði vegna þess að hér er um að ræða eitthvað sem þyrfti að útfæra í gegnum endurskoðun á byggingarreglugerð sem er í gangi, varðandi byggingareftirlit og líka varðandi þá virðingu sem við sýnum byggingarreglugerð. Byggingarreglugerð er nefnilega þegar upp er staðið eitt mesta öryggistæki samfélagsins þar sem hún skilgreinir ekki bara hvernig best er að reisa hús sem standa frekar en  hrynja, sem þola jarðskjálfta frekar en að hrynja, sem eru með öruggum flóttaleiðum, sem eru með viðunandi brunavarnir — og hér hefur því miður orðræðan á síðustu árum ekki verið nógu jákvæð. Frá því að byggingarreglugerð var endurskoðuð í heild sinni fyrir rúmum áratug höfum við séð hagsmunaöfl ítrekað tala gegn ákveðnum grunnstefum í reglugerðinni og þá sérstaklega hugmyndafræði algildrar hönnunar. Það sem fólk sér gjarnan fyrir sér sem algilda hönnun er að húsnæði geti sinnt þörfum fatlaðs fólks; að hurðarop séu nógu breið fyrir hjólastóla, að þröskuldar séu fjarlægðir, að hús séu aðgengileg, en algildri hönnun fylgja líka kostir fyrir alla notendur húsnæðis vegna þess að — ja, tökum sem dæmi greiðar flóttaleiðir, þær eru greiðar ef þær eru hannaðar með þarfir allra í huga. Tökum bara dæmi um útidyr með pumpu. Þær pumpur eru stundum það stífar að fólk með skerta hreyfigetu á erfitt með að opna þær. Hvað gerir það fólk í bruna? Ég held að þetta sé eitthvað sem hefði mátt spýta í lófana varðandi.

Af því að ég sé að tíminn er eitthvað farinn að styttast hjá mér þá langar mig að nefna atriði sem ég nefndi í andsvörum við hv. þm. Ingibjörgu Isaksen, framsögumann nefndarálits, annars vegar aðeins aftur varðandi möguleikann til — það er varla einu sinni hægt að kalla það refsiúrræði heldur möguleika til þess að húsnæðiseigendur sem breyta húsnæði þannig að það uppfyllir ekki lög og reglur um brunavarnir, að þeim verði refsað og fái ekki greitt úr tryggingum ef upp kemur eldur og skemmdir. Þetta er eitthvað sem mætti líkja við það að ef skoðunarlaus jeppi myndi valda dauðaslysi þá væri það ekki hlutverk trygginga að hlaupa undir bagga með þeim sem yrði valdur að því og bæta viðkomandi tjón.

Síðan er það atriði varðandi upplýsingagjöf, sem ég treysti  að hv. þm. Ingibjörg Isaksen taki áfram með sér til ráðuneytisins eins og hún nefndi að hún myndi gera. Öll þessi mörg þúsund einstaklinga sem búa í atvinnuhúsnæði og þyrftu að þessum lögum samþykktum að skrá aðsetur þar eru gjarnan fólk sem ekki hefur íslensku að móðurmáli. Þess vegna þyrfti jafnvel að fara í einhvers konar sérstakt átak til að ná til þeirra og koma til þeirra upplýsingum á viðeigandi hátt til þess að gera þeim ljóst að þessi skráning standi til boða og sé í þeirra hag.

Kannski erum við þá komin aftur að upphaflega punktinum um það hvers vegna við erum á þessum stað, ekki komin lengra en raun ber vitni, þremur og hálfu ári eftir að þrjú létust við Bræðraborgarstíg og svo tvö önnur sem hafa látist  í bruna í atvinnuhúsnæði. Það að ekki sé meiri asi á stjórnsýslunni en raun ber vitni — við þurfum að horfast í augu við hvort það gæti verið vegna þess að hér er um að ræða  einstaklinga sem koma til landsins. Þetta eru útlendingar sem hafa ekki fengið þá áheyrn  sem þau eiga skilið, hvorki hjá okkur né í ráðuneytinu.

###

Frú forseti. Einu sinni mætti ég á einhvern fund hjá Brunamálastofnun meðan hún var og hét. Þar var fólk ofboðslega stolt af því hversu langt Ísland hefði náð í brunavörnum á síðustu áratugum; það heyrði til algerra undantekninga að mannslát yrði í eldsvoða. En nú erum við komin á þann stað, þrátt fyrir býsna gott regluverk þegar kemur að brunavörnum í byggingarreglugerð, að frá júní 2020 hafa fimm manns látið lífið hérlendis vegna bruna í atvinnuhúsnæði. Oft myndi maður nú bara tala um faraldur þegar þetta er orðið svona stórt. Eitt mannslíf er einu mannslífi of mikið, hvað þá þegar þau eru orðin fimm.

Mig langar að spyrja hv. þingmann út í tvö atriði varðandi umfjöllun nefndarinnar, það eru  tvær spurningar sem vakna í kringum þetta mál. Í fyrsta lagi: Refsingar af einhverju tagi eru oft það sem þarf til að húseigendur séu ekki að leyfa fólki að búa við óviðeigandi og hættulegar aðstæður. Voru eitthvað skoðaðir möguleikarnir á því að ef til bruna kæmi, ef upp kemur eldur og skemmdir verða á húsnæði þar sem síðan kemur í ljós að er  óleyfisbúseta, kom til athugunar að húseigandi fengi bara ekkert greitt úr tryggingum fyrir skaða sem hlýst af eldi við þær aðstæður, alveg eins og eigandi skoðunarlauss breytts jeppa sem veldur dauðaslysi fengi ekki tryggingabætur fyrir eignatjón?

Og síðan varðandi upplýsingagjöf. Eins og ég nefndi hér í mínu fyrra andsvari  erum við að tala um hóp sem samanstendur að mjög miklu leyti  af fólki sem ekki hefur íslensku sem móðurmál. Hvernig er upplýsingagjöf varðandi skráningu í þjóðskrá háttað á öðrum tungumálum en íslensku? Þurfum við kannski að beina því til yfirvalda að taka betur á því við innleiðingu þessara laga?

###

Frú forseti. Ég vil byrja á að þakka hv. þingmanni framsöguna og  taka undir nauðsyn þess að þessi skref séu stigin. Því miður þurfum við að horfast í augu við að þúsundir búa í svokallaðri óleyfisbúsetu í atvinnuhúsnæði. Það er afleiðing af m.a. óheilbrigðum húsnæðismarkaði og líka, myndi ég vilja segja, afleiðing þess að við sýnum fólki sem flytur hingað til lands ekki alltaf nægilega virðingu, vegna þess að megnið af fólkinu sem býr í þessum aðstæðum er innflytjendur sem vinna láglaunastörf.

Þetta mál sprettur upp úr atburði sem átti sér stað undir þinglok 2020 þegar við stóðum hér í sal 25. júní á sama tíma og Bræðraborgarstígur 1 brann og þar hlaust bani af. Það setti  af stað atburðarás sem mig langar að spyrja þingmanninn um hvort hafi kannski tekið óþarflega langan tíma, vegna þess að það að leyfa þessa aðsetursskráningu er ekki lausn á vandanum heldur það sem kalla mætti  skítamix, til að við vitum hvar þarf helst að bregðast við. Þetta er mjög mikilvægt fyrir slökkviliðið t.d. svo að það  viti þegar það mætir á vettvang eldsvoða hvort um sé að ræða viðbragð þar sem líf eru í hættu eða ekki. Þetta er nauðsynlegt til að það sé hægt að hafa eftirlit með þessu. En þetta leysir ekki undirliggjandi vanda sem í þeim skýrslum sem hafa verið unnar er bent á leiðir til að leysa. Þannig að mig langar að spyrja hv. þingmann hvort við séum ekki aðeins of sein að fá þetta í hendurnar.

###

Forseti. Ég vil þakka meiri hluta efnahags- og viðskiptanefndar þá skynsamlegu niðurstöðu að halda áfram niðurfellingu virðisaukaskatts af rafhjólum og reiðhjólum. Satt best að segja var ég ekki mjög bjartsýnn eftir að hafa átt orðastað við hæstv. umhverfisráðherra hér fyrr í vikunni þar sem ég spurði hvort honum þætti ekki skynsamlegra að halda þessari ívilnun áfram frekar en að fella hana niður eins og lagt var til í frumvarpinu. Ráðherra var nokkuð niðri fyrir og hrópaði hér nei, nei, nei. — Ég segi já.

###

Herra forseti. Þetta frumvarp sprettur náttúrlega ekki upp úr engu heldur því að í ljós kom fyrir nokkrum árum að lítill hópur fólks á alveg gríðarlegt magn af skilvirkum drápstólum í okkar friðsæla landi. Sjálfvirkar og hálfsjálfvirkar byssur og rifflar eiga ekkert erindi hingað. Það þarf enginn sem þarf að veiða gæs í jólamatinn að eiga AK47 byssu, það er hægt að redda þessu öðruvísi en með tækjum sem eru þekktust fyrir það að valda fjöldadauða. Þess vegna þótti mér mjög skrýtið að sjá meiri hluta allsherjar- og menntamálanefndar leggja til að setja aftur inn í lögin þá glufu sem ég hélt við værum að fylla upp í fyrir svokallaða safnara  drápstóla. Það er ágætt að meiri hlutinn dragi breytingartillöguna til baka, einfaldara hefði kannski verið að sleppa henni bara og klára restina  því að eftir því sem ég best veit þá er enginn ágreiningur um málið í heild. Það er bara þessi eina grein sem olli vandræðum. En gott og vel.  Ég vona að málið komi betra til þingsins í janúar en þangað til munu Píratar ekki greiða atkvæði með því.

###

Herra forseti. Það ergilegasta við aðgerðir ríkisstjórnarinnar í loftslagsmálum er að hún virðist trúa því í alvöru að hún sé með metnaðarfull markmið og að hún sé að ná þeim þegar tölurnar sýna annað. Útreikningar Umhverfisstofnunar benda til þess að árið 2030 náist 24% samdráttur í losun gróðurhúsalofttegunda þegar ríkisstjórnin stefnir að 55% samdrætti. Ríkisstjórnin er ekki einu sinni hálfdrættingur á við sjálfa sig. En það ergilegasta við þetta er hvað það eru mörg tækifæri sem væri hægt að grípa og ná árangri á stuttum tíma. Eitt af stærstu verkefnum stjórnvalda þessi misserin er að draga úr losun frá vegasamgöngum. En það góða er að þar eru aðgerðirnar kannski einna viðráðanlegastar. Horfum t.d. á samgöngur á höfuðborgarsvæðinu. Jú, jú, það er ákveðin skekkja í búsetu yfir landið en fyrir vikið erum við með meginþorra landsmanna á örlitlum bletti hér á suðvesturhorninu og það væri hægt að ná hröðum breytingum í notkun jarðefnaeldsneytis á því svæði. Hvernig væri t.d. að dæla pening í almenningssamgöngur á þessu svæði frekar en að líta alltaf til borgarlínu í framtíðinni sem lausn? Við þurfum að nota strætó dagsins í dag sem brú yfir í borgarlínuna og strætó þarf auðvitað að bæta úti um allt land þannig að fólk geti komist á milli bæja og landshluta og sveita. Það besta er að almenningur er meira en tilbúinn eins og sést á því hvernig sala á vistvænni ökutækjum hefur rokið upp og eins og sést á þeirri byltingu sem hefur orðið í hjólreiðum árið um kring.

Þess vegna vakti furðu þegar ríkisstjórnin lagði það til að hætta niðurfellingu á virðisaukaskatti á reiðhjólum núna um áramótin en gott að efnahags- og viðskiptanefnd hafði vit fyrir henni. En eftir sitjum við með þá súrrealísku upplifun að hafa séð umhverfisráðherra réttlæta þennan niðurskurð, jafnvel reiðast svolítið yfir því að við settum spurningarmerki við hann, vegna þess að stærstu áhyggjur ráðherra umhverfismála virðast vera að draga ekki nóg úr útgjöldum ríkissjóðs á meðan hans stærsta verkefni ætti að vera að draga úr losun gróðurhúsalofttegunda. Þegar kompásinn er svona skakkur hjá þeim ráðherra, er nema furða að við séum með áhyggjur af stöðu loftslagsmála í ríkisstjórn Katrínar Jakobsdóttur?

###

Frú forseti. Hér er lagt til að gera ágætt mál betra með því að lögfesta til bráðabirgða þau tölulegu viðmið sem er að finna í rammasamningi milli ríkis og sveitarfélaga um að auka framboð íbúða á tímabilinu 2023–2032, þó með undankomuleið fyrir þau sveitarfélög sem ekki  telja sér kleift að standa undir þeim viðmiðum. Þannig að hér er ekki gengið freklega á skipulagsvald sveitarfélaganna heldur er eingöngu sett sú skylda á þau að sýna fram á að þau hafi alla vega reynt að uppfylla samkomulag sem þau gerðu við ríkið. Það er nú skrýtið að meiri hluti þings virðist ekki vera til í að láta fólk standa við gefin loforð en svona er fólk víst stundum.



###

Forseti. Ég vil rétt kveðja mér hljóðs hér til að lýsa ánægju með þá ákvörðun meiri hluta nefndarinnar að fella brott 2. gr. frumvarpsins sem snýst um heimild Íslandspósts til að setja upp bréfakassasamstæður í þéttbýli víðs vegar um landið, en á sama tíma hvetja ráðherrana til að láta svona handvömm ekki eiga sér stað aftur. Þetta mál var lagt fram fyrst fyrir einu ári síðan og þá kom í ljós að ekkert samráð hafði verið haft við ÖBÍ réttindasamtök. Þessu var mótmælt. Svo fór það í tætarann síðasta vor, leit síðan aftur dagsins ljós núna í haust óbreytt. Enn hafði ekkert samráð verið haft við ÖBÍ réttindasamtök. Enn hafði ekkert verið rætt við hagsmunasamtök fatlaðs fólks um breytingu sem hafði bein áhrif á stöðu þess. Svona á ekki að vinna málin og ég vona að hæstv. ráðherra og helst allir ráðherrar ríkisstjórnarinnar láti sér þetta að kenningu verða.

###

Frú forseti. Ég geri hér grein fyrir nefndaráliti 1. minni hluta samgöngunefndar sem að þessu sinni inniber einungis þann sem hér stendur.

Það neyðarástand sem ríkir á húsnæðismarkaði kemur sérstaklega illa við tekju- og eignaminni hluta samfélagsins. Það er því mikið réttlætismál að rétta af þá markaðsskekkju sem hefur ríkt um allt of langan tíma. Stöðuna má að miklu leyti rekja til þess að framboðshliðin hefur verið mikið vanrækt og þegar svo bætast við hagstjórnarmistök ríkisstjórnarinnar, sem styrkti eftirspurnarhliðina rækilega á Covid-tímum, þá er orðið mjög aðkallandi að grípa til róttækra aðgerða. Sú heimild sem hér er lagt til að lögfesta er skref í þá átt að gera sveitarfélögum kleift að stýra þróun húsnæðisuppbyggingar, t.d. á þéttingarreitum, þannig að framboð á hagkvæmum íbúðum geti aukist verulega. Sum sveitarfélög hafa þegar tekist þetta á hendur en hafa kvartað undan samskiptum við verktaka. Það getur verið betra að hafa skýra lagaheimild til þess. 1. minni hluti telur brýnt að lögfesta slík markmið enda sýnir reynslan hversu mikilvægt það getur verið fyrir sveitarfélög að hafa fast land undir fótum þegar setja á uppbyggingaraðilum skilyrði af þessu tagi. 1. minni hluti tekur hins vegar undir með þeim umsagnaraðilum sem telja nauðsynlegt að ganga lengra og gerir breytingartillögu þess efnis, sem verður gert grein fyrir hér á eftir.

Með frumvarpinu er lagt til að sveitarfélög fái heimild til að gera kröfu um að við gerð deiliskipulags fyrir ný íbúðasvæði verði allt að fjórðungur af heildarfermetrafjölda íbúða innan skipulagssvæðis fyrir hagkvæmt húsnæði, þ.e. almennar íbúðir, félagslegar íbúðir og aðrar leiguíbúðir, hvort sem eigandi lands er sveitarfélag, ríki eða einkaaðili. Markmiðið er sem sagt að aðstoða sveitarfélög og hvetja þau til að skipuleggja íbúðabyggð þannig að gert sé ráð fyrir fjölbreyttari byggð innan svæðis. Við umfjöllun nefndarinnar komu fram ábendingar um að til þess þyrfti enn skýrari ákvæði en lagt er til í frumvarpinu.

Í fyrsta lagi var bent á orðalagið „allt að 25%“, að uppbyggingaraðilar gætu litið á það sem nokkurs konar hámark í viðræðum og þannig torveldað sveitarfélögum að semja um hærri hlutfallstölu. Aðstæður á uppbyggingarreitum eru ólíkar og líta verður svo á að í skipulagsvaldi sveitarfélaga felist að meta hverju sinni hvort þörf sé á enn hærra hlutfalli hagkvæms húsnæðis, t.d. á svæðum þar sem mikill skortur er á því og þeim mun meiri þörf á að tryggja félagslega blöndun. 1. minni hluti hefði talið eðlilegt fyrir meiri hlutann að skoða af meiri alvöru möguleikann á að hækka hlutfallstöluna til að styðja með skýrari hætti þau sveitarfélög sem vilja sýna meiri metnað í uppbyggingu hagkvæms húsnæðis, að sníða þeim ekki þetta þröngan stakk.

Í öðru lagi kom fram gagnrýni á að einungis væri um að ræða heimildarákvæði sem sveitarfélögum væri í sjálfsvald sett hvort beitt yrði. 1. minni hluti tekur undir þessi sjónarmið, þótt vissulega þurfi löggjafinn að stíga varlega til jarðar þegar settar eru stífar kvaðir á skipulagsvald sveitarfélaga, en vel hefði mátt kveða fastar að orði um skyldu sveitarfélaga til að standa að metnaðarfullri uppbyggingu hagkvæms húsnæðis innan þess ramma. Þannig myndi ákvæðið ekki einungis nýtast þeim sveitarfélögum sem þegar hafa metnað til slíkrar uppbyggingar heldur myndi það með skýrari hætti hvetja öll sveitarfélög til að skoða uppbyggingu hagkvæms húsnæðis af fullri alvöru. Í ljósi þess að sú uppbygging er mikilvægur þáttur í því að byggja upp heilbrigðan húsnæðismarkað til frambúðar, sem er gríðarlegt hagsmunamál almennings, þá vekur furðu að meiri hlutinn vilji ekki skoða breytingar á orðalagi.

Í þriðja lagi var bent á að töluleg markmið frumvarpsins væru ekki í samræmi við rammasamning á milli ríkis og sveitarfélaga um að auka framboð íbúða á árunum 2023–2032 þar sem hvort tveggja er miðað við hærri hlutfallstölu og viðmiðin eru gerð að skyldu. Þar fléttast sem sagt saman báðir fyrrgreindir þættir. Með þessum samningi sammæltust sveitarfélög og ríki um stefnu og markvissar aðgerðir til að tryggja uppbyggingu íbúða í samræmi við þörf ólíkra hópa, þar á meðal þeirra tekju- og eignaminni. Sérstök áhersla var lögð á framboð íbúða á viðráðanlegu verði og að hlutfall þeirra skyldi vera að jafnaði um 30% nýrra íbúða til að koma til móts við tekju- og eignaminni hópa og tryggja þeim möguleika á þaki yfir höfuðið. Jafnframt voru aðilar samningsins sammála um að félagsleg húsnæðisúrræði yrðu að jafnaði sem næst 5% af öllu nýju húsnæði á samningstímanum. 1. minni hluti telur skjóta skökku við að frumvarpið sé ekki í samræmi við þetta sameiginlega markmið ríkis og sveitarfélaga um uppbyggingu á hagkvæmu húsnæði og félagslegum húsnæðisúrræðum. Frumvarpið leggur einungis til að allt að 25% af byggingarmagni, samkvæmt nýju deiliskipulagi, fyrir tilgreint svæði skuli vera fyrir almennar íbúðir, félagslegar íbúðir eða aðrar leiguíbúðir.

Þá er vert að nefna, líkt og ÖBÍ réttindasamtök bentu á í umsögn sinni, að orðalagið „allt að 25% íbúða“ er of óljóst og veitir sveitarfélögum of mikið svigrúm til að koma sér undan því mikilvæga markmiði frumvarpsins að fjölga almennum íbúðum, félagslegum íbúðum og öðrum leiguíbúðum. Eins og áður segir er staðan á húsnæðismarkaði grafalvarleg, einkum fyrir tekju- og eignaminni hópa, og metnaður sveitarfélaga er einfaldlega mismikill. Hér þarf að hvetja þau til dáða.

Í umsögn Þroskahjálpar er sérstök athygli vakin á því að fatlað fólk eigi til jafns við aðra rétt á að velja sér búsetustað og hvar og með hverjum það býr og að óheimilt sé að binda þjónustu við fatlað fólk því skilyrði að það búi í tilteknu búsetuformi. Hér er gríðarmikið verk að vinna, svo að við tökum bara einn hóp út fyrir sviga sérstaklega, þar sem tæplega 500 fatlaðir einstaklingar eru annaðhvort á biðlista eftir húsnæði eða búa í herbergi á sambýlum þrátt fyrir skyldur stjórnvalda til að gefa þeim kost á að búa á eigin heimili. Þetta er ólíðandi ástand og stytting þessara biðlista ætti að vera í forgangi hjá stjórnvöldum. Því er nauðsynlegt að ríki og öll sveitarfélög gangi samstiga til verka og marki sér skýr viðmið um sjálfbæra uppbyggingu íbúðarhúsnæðis sem fyrst. Þau viðmið er að finna í fyrrgreindum rammasamningi ríkis og sveitarfélaga sem mikilvægt er að endurspegla með skýrri lagaheimild, á gildistíma samningsins hið minnsta.

Fyrsti minni hluti leggur því til breytingu þess efnis að við frumvarpið bætist bráðabirgðaákvæði sem endurspegli töluleg markmið rammasamnings ríkis og sveitarfélaga um uppbyggingu á hagkvæmum íbúðum og félagslegum húsnæðisúrræðum til loka árs 2032.



###

Frú forseti. Ég geri hér grein fyrir áliti 1. minni hluta umhverfis- og samgöngunefndar en auk þess sem hér stendur þá skrifar undir það hv. þm. Þórunn Sveinbjarnardóttir, fulltrúi Samfylkingarinnar í nefndinni.

Ég veit ekki alveg hvernig á að lýsa þessu nefndaráliti sem við leggjum hér fram. Þetta er kannski söguleg samantekt á handvömm ráðuneytis. Ég fæ að gera grein fyrir því stuttlega.

Eins og fram kom var þetta frumvarp fyrst lagt fram á 153. löggjafarþingi en þá kom skýrt fram í umsögn ÖBÍ réttindasamtaka að ekkert samráð hefði verið haft við samtökin þó svo að ákvæði frumvarpsins snerti með beinum hætti aðgengi að grunnþjónustu. Það sætti því nokkurri furðu að málið hafi verið lagt fram óbreytt á þessu þingi, sem sagt að frekar en að nýta tímann á milli þinga til að uppfylla samráðsskyldu sína samkvæmt samningi Sameinuðu þjóðanna um réttindi fatlaðs fólks hafi ráðuneytið kosið að skila málinu aftur ófrágengnu til Alþingis.

Fyrsti minni hluti nefndarinnar telur þessi vinnubrögð ámælisverð en fagnar því að ráðuneytið hafi séð að sér og lagt til að 2. gr. frumvarpsins falli brott í ljósi þessa samráðsleysis. Þá tillögu gerir meiri hlutinn að sinni og hún er skynsamleg. En það hlýtur að teljast harla óvenjulegt að ráðuneytið geri sjálft sig afturreka með mál á grundvelli slælegra vinnubragða.

Svo að við förum aðeins yfir efni þess ákvæðis sem meiri hlutinn leggur til að fella brott að tillögu ráðuneytisins þá er með 2. gr. frumvarpsins lagt til að alþjónustuveitanda verði heimilt að setja upp bréfakassasamstæður fyrir alla móttakendur póstsendinga í þéttbýli. Þar með geti alþjónustuveitandi hætt að bera út póst á heimili fólks. Aðgengi allra að slíkum bréfakassasamstæðum er engan veginn sjálfgefið, hvort sem það er vegna líkamlegrar getu, vegalengdar eða ástands gatna. Þetta virðast frumvarpshöfundar reyndar vera meðvitaðir um enda segir í greinargerð að koma þurfi til móts við þá aðila sem ekki geta sótt póstinn sinn af einhverjum ástæðum, t.d. sökum fötlunar, aldurs eða veikinda.

Við umfjöllun málsins kom hins vegar fram, og hér erum við að tala um síðasta vetur, að ráðuneytið hefði ekki á nokkurn hátt skoðað hvernig hægt væri að útfæra þetta með þeim reglugerðarheimildum sem fyrir liggja. ÖBÍ réttindasamtök benda á í umsögn sinni að að gefnu tilefni — og ég held að við þurfum ekkert að fjölyrða það, tilefnið er það að sjónarmið fatlaðs fólks eru bara almennt hunsuð þegar reglur eru smíðaðar, eru í besta falli í eftiráathugun — megi efast um að slík útfærsla í reglugerð virki vel í reynd, enda sé þá um að ræða viðbót sem ekki hafi verið hugsuð frá upphafi.

Fyrsti minni hluti tekur undir þetta og bendir á að viðhorf ráðuneytisins endurspegli í rauninni grundvallarmisskilning á hugmyndafræði algildrar hönnunar sem ætti að vera kjarninn í öllum breytingum á grunnkerfum samfélagsins. Þar er lykilatriði að hanna allar kerfisbreytingar frá upphafi út frá aðstæðum viðkvæmustu hópanna til að tryggja að þær bitni ekki á þeim þegar á hólminn er komið. Allt samfélagið græðir á því vegna þess að kerfi sem nær utan um þarfir viðkvæmasta hópsins gagnast öllum í samfélaginu betur.

Svo er kannski rétt að nefna fordæmin sem koma upp í hugann í þessu samhengi. Þar er í fyrsta lagi hægt að nefna pakkasamstæðurnar sem hafa sprottið upp víða í þéttbýli á undanförnum misserum. Þar er nánast aldrei haft eitthvert samráð við hagsmunasamtök fatlaðs fólks varðandi staðsetningu eða útfærslu. Sama máli gegnir um tilraunaverkefni varðandi dreifingu pósts í gegnum bréfakassasamstæður á Kópaskeri sem fór í gang fyrr á árinu. Það fór í gang án þess að símtólið hefði verið tekið upp til að ná sambandi við ÖBÍ.

Svo er kannski rétt að nefna í framhjáhlaupi að Póstinn vantar ekkert sérstaklega þessa heimild ef eitthvað er að marka umfjöllun nefndarinnar. Þessi heimild er til að bregðast við aðstæðum á póstmarkaði sem eru ekki fyrir hendi lengur. Það hefði mögulega verið gagnlegt fyrir póstinn, og til sparnaðar og einföldunar og hvað það er, ef þessi heimild hefði komið inn fyrir tíu árum en eins og staða póstmagns er í dag þá er hverfandi þörf á bréfakassasamstæðum. Uppsetning þeirra myndi væntanlega vera það umfangsmikið og dýrt verkefni að það myndi tæpast svara kostnaði.

Svo gerðist það, eftir að ráðuneytið hafði komið á tveimur löggjafarþingum fyrir nefndina og fengið þau skýru skilaboð að okkur þætti ekki ásættanlegt að engin samtöl hefðu átt sér stað við ÖBÍ við vinnslu málsins, að hinn 7. nóvember fór innviðaráðuneytið sjálft þess á leit við nefndina að hún hraðaði afgreiðslu málsins enda væri farið að styttast í að Eftirlitsstofnun EFTA, ESA, stigi formleg skref vegna tafa við innleiðingar á tveimur reglugerðum sem setja á lagastoð fyrir í 3. og 4. gr. frumvarpsins, sem sagt öðrum greinum en þeirri sem fjallar um bréfakassasamstæðurnar. Til að svo mætti verða lagði ráðuneytið til að 2. gr. frumvarpsins yrði einfaldlega felld brott þar sem í ljós kom að nauðsynleg reglusetning er tímafrek og útfærslan flóknari en vonir ráðuneytisins stóðu til. Þá uppgötvun gerði ráðuneytið þegar það settist loks til fundar með fulltrúum frá ÖBÍ réttindasamtökum mörgum mánuðum eftir að bent var á þennan annmarka í fyrsta sinn.

Fyrsti minni hluti lýsir ánægju með að ráðuneytið hafi loks tekið upp samráð við ÖBÍ en ítrekar að það hefði að sjálfsögðu átt að eiga sér stað strax við upphaf vinnslu málsins. Beinir 1. minni hluti því til ráðuneytisins að taka til endurskoðunar verklag við vinnslu þingmála þannig að mistök af þessu tagi endurtaki sig ekki. Þegar kemur að aðgengi fatlaðs fólks að grunnþjónustu getur ráðuneytið ekki látið undir höfuð leggjast að kanna hver áhrif lagasetningarinnar eru og hvernig er hægt að tryggja að ekki sé gengið á réttindi fatlaðs fólks.



###

650.Herra forseti. Talandi um að gleyma að minnast á hluti þá gleymdi hæstv. ráðherra í öllum æsingnum að svara spurningunni. Aðgerðaleysi ríkisstjórnarinnar lýsir sér t.d. í því að aðgerðaáætlun í loftslagsmálum var síðast uppfærð árið 2020, í tíð síðustu ríkisstjórnar og á grundvelli eldri skuldbindinga ríkisins í loftslagsmálum. Handbókin sem hæstv. ráðherra er að spila eftir er því úrelt en þar að auki er hann hættur að spila eftir henni vegna þess að ein af aðgerðunum í þeirri áætlun var einmitt að styðja við virka samgöngumáta; ívilnanir til rafmagnshjóla og reiðhjóla. Þetta er hæstv. ráðherra að fella niður til að jafna stöðu ríkissjóðs. Það fara 350 milljónir í þetta á ári.  Bjargar það ríkissjóði? Á móti er hæstv. ráðherra að skera niður framlag til orkuskipta í vegasamgöngum um 6,1 milljarð og leggja notkunargjöld á rafbíla upp á 7,5 milljarða.  Hvað er þetta samanlagt, 12 milljarðar sem hæstv. ráðherra er að hægja á  grænum umskiptum í landinu fyrir? Er það ekki reikningur á börnin líka? Er það ekki eitthvað sem næstu kynslóðir þurfa að borga?

###

Herra forseti. Það er kannski rétt að bjóða hæstv. ráðherra velkominn heim aftur af loftslagsráðstefnu Sameinuðu þjóðanna, COP28, þar sem ráðherrann eins og aðrir fulltrúar stjórnvalda mætti til að lýsa því hvernig þau væru að setja loftslagsmál í forgang, þó að tölurnar reyndar sýni það ekki og við þekkjum engar aðgerðir beinlínis sem sýna þá forgangsröðun jafn skýrt og ráðherrar vilja vera láta. Þó hefur verið ein aðgerð sem einhverjum árangri hefur skilað og það er sú sem snertir orkuskipti í vegasamgöngum. Rafbílavæðingin hefur gengið betur á Íslandi en í flestum öðrum löndum þó að hún hafi reyndar ekki skilað markmiðum um réttlát umskipti eins og best væri og því eðlilegt að breyta því kerfi. En sú aðferð sem er valin við að breyta því er kostuleg. Þessi þáttur loftslagsaðgerða ríkisstjórnarinnar hefur verið í uppnámi frá því að það var tilkynnt í sumar að það yrði felld niður ívilnun til rafbíla og tekið upp eitthvert annað kerfi, sem við fengum að vita í síðustu viku hvernig ætti að vera. Markaðurinn hefur ekkert vitað hvernig ætti að bregðast við. Það sem er gert í leiðinni er að það er dregið úr stuðningi um 6,1 milljarð, þegar fært er úr ívilnun yfir í stuðning í gegnum orkusjóð, en þeim sparnaði er stungið undan. Hann er ekki nýttur í aðrar loftslagsaðgerðir. Nei, honum er stungið beinustu leið í vasann á ríkissjóði. Á sama tíma er fólk úti í Dúbaí að kalla eftir auknum stuðningi við loftslagsmál. Samhliða þessu er algjörlega felldur niður stuðningur við reiðhjól og rafmagnsreiðhjól, sáralítil upphæð í stóra samhenginu en gríðarlega skilvirk. Á síðasta ári keypti almenningur 7.000 rafmagnsreiðhjól, aðeins fleiri en rafmagnsbíla á sama ári. Segjum sem svo að hver hjólreiðamaður hafi lagt bensínbíl fyrir rafmagnsreiðhjólið, alveg eins og hver rafbílaeigandi gerði með sinn bíl;  þá var meiri loftslagsábati af rafmagnsreiðhjólunum en bílunum. Hvernig stendur á því — eða öllu heldur, svo að ég sé aðeins penni,  forseti: Hvernig þjónar það loftslagsmarkmiðum íslenska ríkisins og hagsmunum almennings að fella niður ívilnanir til reiðhjóla og rafmagnsreiðhjóla?

###

Forseti minnir þingmenn á að vísa til annarra þingmanna með fullu nafni.

###

Forseti. Spurningin er náttúrlega hversu vel við getum  treyst ríkisstjórn til að stýra landi ef hún getur ekki einu sinni stýrt því hvenær frumvörpin koma frá henni. Ríkisstjórn sem nær ekki að skila nema þriðjungi af því sem hún ætlar að gera á einu hausti, hvernig á hún að geta komið landinu í gegnum efnahagsþrengingar? Hvernig hún á að geta sinnt einhverjum stærri verkefnum ef hún ræður ekki einu sinni við ástandið heima hjá sér? Þetta er áhyggjuefni, ekki bara vegna þess að þetta skilur þingið eftir verkefnalaust heldur vegna þess að þetta sýnir hvað ríkisstjórnin er lítils megnug.

Ég heyri á hæstv. innviðaráðherra að honum þykir leiðinlegt að vera bendlaður við ráðherranna sem skila illa frá sér. Það er rétt að hæstv. innviðaráðherra hefur skilað fjöldanum en ég hræddur um að gæðin séu ekki alltaf eftir því. Tökum sem dæmi frumvarp um póstþjónustu sem var endurflutt hér í haust óbreytt þrátt fyrir að á það hafi verið bent   að það væri ólíðandi að ekki hafi verið haft samráð við hagsmunasamtök fatlaðs fólks.    Óbreytt var það lagt fram án þessa sumarið hefði verið nýtt í að eiga þetta samráð. Svo þegar umhverfis- og samgöngunefnd  neyðir ráðuneytið til að setjast niður með ÖÍB þá kemur í ljós að þau treysta sér bara ekki til að ljúka því verkefni   á tilsettum tíma og þá er lagt til að klippa þá grein út úr frumvarpinu.

Ráðherrann skilaði málinu svo lélegu til þingsins   að hann þarf að skera það í sundur til að ná að klára þann hluta sem við getum klárað án þess að brjóta á réttindum fatlaðs fólks.   Stundum er betra að skila minna en gera það betur, hæstv. ráðherra.

Forseti minnir hv. þingmenn á ræðutímann.

###

Forseti. Ég veit að virðulegur forseti er bróðir okkar í þjáningunni. Forseti vill ekki vera að stýra störfum þings þegar ríkisstjórnin er jafn verklaus og léleg og raun ber vitni. Auðvitað vill forseti Alþingis stýra hér dálítið svona dýnamískum og líflegum vinnustað þar sem er nóg að gera og við erum að breyta samfélaginu til hins betra. Ég veit þetta vegna þess að við höfum rætt þetta ítrekað í forsætisnefnd. 6. nóvember bókaði ég einmitt sem fulltrúi í forsætisnefnd áhyggjur af því að á þeim tímapunkti var bara kominn fram þriðjungur þeirra mála sem áttu að koma frá ríkisstjórninni í september, október. Bara þriðjungur. Ekki held ég að forseti Alþingis hafi verið neitt hrifnari af því en ég. Það sem við þurfum að taka fram — það á ekki að þurfa að taka það fram en við þurfum að gera það svo það sé alveg skýrt — er að stjórnarliðum hlýtur að vera ljóst að þessi töf þeirra á því að leggja fram sín mál getur auðvitað og mun setja í uppnám alla afgreiðslu mála fyrir jól. En það er bara á þeirra ábyrgð.

###

Frú forseti. Ég held að við getum ekki gert okkur í hugarlund hvernig það er fyrir heilt samfélag að missa heimilið, hvernig það er fyrir 3.600 manns að missa griðastaðinn sem er heimilið og heimabyggðin öll; að þurfa að leggjast á flótta undan náttúrunni, sitja síðan fjarri heimilinu og fylgjast með því af og til í fréttum, illa farið af skjálftum og vita ekkert hvað framtíðin ber í skauti sér. Þess vegna hefur verið ánægjulegt að sjá hversu sjálfsagt fólki þykir að rétta fram hjálparhönd. Bæði hafa hópar almennings sprottið upp og látið af hendi rakna, ja, bara þá hluti sem þarf til að standa undir daglegu lífi fyrir fólk sem þurfti að skilja allt slíkt eftir í Grindavík en íþróttafélög hafa líka boðið börnum að viðhalda rútínunni með því að mæta á æfingar. Ég verð að viðurkenna að ég hef mætt á einhverja yngrideildarleiki í körfubolta og ég held að það sé alltaf til bóta fyrir íþróttafélögin sem taka á móti grindvískum körfuboltakrökkum, það styrkir þau bara að fá þær týpur inn. Við höfum séð skátafélög úti um allt taka á móti þeim og við sjáum núna sveitarfélögin á höfuðborgarsvæðinu leita leiða til að koma öllum þessum börnum í skóla þannig að einhver rútína komist af stað. Þetta skiptir gríðarlega miklu máli til að milda áhrifin af áfallinu sem þau eru öll að ganga í gegnum og til að hjálpa fjölskyldunni að eignast aftur eðlilegt fjölskyldulíf.

Ég tek undir það sem kom fram hjá hæstv. ráðherra áðan að það er mikilvægt að Grindavík leiði þessa vinnu, að fólkið í stjórnsýslu sveitarfélagsins sjálfs sem þekkir þarfir íbúanna best leiði hana en samt þarf ríkisvaldið að átta sig á því að þessi sveitarstjórn er ofhlaðin verkefnum. Þetta er ástand sem býr til þjónustuþörf hjá íbúunum sem er langt umfram allt sem Grindavík hefur nokkurn tímann komið sér upp mannafla til að geta tekist á við, þannig að hluti af því að gera Grindavík kleift að leiða vinnuna er að ríkið axli eitthvað af vinnunni fyrir bæinn.

Ég nefndi í andsvörum við hæstv. ráðherra, sem mig langar að nefna aftur, af því að við vorum að tala um mikilvægi þess — við vorum nú held ég allflest að tala um það hér í andsvörum — að aðgengi að sálfræðiþjónustu á þessum tímum væri greitt fyrir Grindvíkinga til að geta unnið úr áfallinu. Þá langar mig að undirstrika aftur það sem ég nefndi í andsvari varðandi íbúa af erlendum uppruna sem hefðu kannski þörf á því að fá slíka þjónustu á öðru tungumáli en íslensku. Þetta er áskorun sem verður að hafa í huga og hér erum við kannski ekki síður að tala um fullorðna fólkið sem þurfti að flýja Grindavík en það er auðvitað hagsmunamál barna líka vegna þess að foreldrum sem líður illa er erfitt að vera góðir foreldrar. Fyrsta skrefið í að standa sig vel í foreldrahlutverkinu og geta verið til staðar fyrir börnin sín er að líða vel inni í sér.

En fyrr en síðar þá þurfum við að ræða leiðinlegu hliðina á þessu, fjármálahliðina. Það er kannski ágætt að byrja þá umræðu í dag af því að við erum hér síðar í dag að fara að ræða fjáraukalög, þar sem verður vonandi fyrir 2. umræðu hægt að gera tillögur að einhverjum viðbótum til að bregðast við ástandinu í Grindavík. Ef við sláum bara á það, ef 3.600 manns hlaupa út og kaupa sálfræðitíma á taxtaverði, 20.000 kr. kostar tíminn hjá sálfræðingi, þá er einn tími á sveitarfélagið kominn upp í 76 milljónir á markaðsverði. Þetta verða mjög fljótt stórar upphæðir þótt við séum bara að tala um minnstu verkefnin í þessari áskorun sem er fram undan. Hér hef ég ákveðnar áhyggjur af því fordæmi sem var sýnt á mánudaginn með forvarnagjaldinu til að standa straum af 2 milljarða kostnaði í verkefni sem gæti hlaupið á tugum eða hundruðum milljarða þegar upp er staðið. Hér þarf fólk að vera óhrætt við að beita ríkissjóði sem sameiginlegum bakhjarli samfélagsins frekar en að það þurfi að standa straum af þessum kostnaði í einhverjum ölmusustíl með því að búa til nýja gjaldtöku fyrir ný verkefni.

Forseti biður hv. þingmenn að gæta að ræðutímanum.

###

Frú forseti. Ég þakka hæstv. ráðherra óvenjuskýr svör af ráðherra að vera. Hann mun leggja það til að Alþingi samþykki þá fjármuni sem þarf til að standa að baki þeirri sálfræðiaðstoð sem nauðsynleg er og væntanlega öðrum aðgerðum, ef ég skil hann rétt. Ég held hann viti alveg hvar hann getur sótt stuðning til þeirra góðu verka. Nú eru aðstæður fólks ólíkar í öllum samfélögum en Grindavík er dálítið óvenjuleg að því leytinu til að það er mjög mikið af innflytjendum þar í bæ sem eiga, ég vil ekki segja endilega veikt bakland en það er minna. Bakland innflytjenda í Grindavík er kannski bara í Grindavík, í því samfélagi, á meðan fólk sem er borið og barnfætt á Íslandi á bakland um allt landið og getur sótt þangað bæði húsnæði en líka þennan félagslegan stuðning sem við þurfum á erfiðum tímum. Mig langar að spyrja hæstv. ráðherra hvort staða þessa hóps sé sérstaklega skoðuð.

###

Frú forseti. Ég ætla að halda mig á svipuðum slóðum og síðustu tveir hv. þingmenn og spyrja ráðherrann aðeins nánar út í sálrænan stuðning við íbúa Grindavíkur, kannski sérstaklega börnin en auðvitað fullorðið fólk líka vegna þess að foreldrar þurfa stuðning til að geta verið stuðningur við börnin sín. Á svona tímum þarf allt samfélagið að vita að það geti leitað eitthvert til að komast andlega í gegnum þetta áfall. Ég heyri hæstv. ráðherra lýsa því að hér ætli ríkisstjórnin að styðja með afli og hún ætli að leyfa Grindavík að leiða þá vinnu. En ég heyri ekki það sem mig langar bara að heyra skýrt, að ríkisfjármálum verði beitt í þetta verkefni. Félagsþjónusta Grindavíkur er ekki sett upp til þess að takast á við áfall af þessari stærðargráðu. Á venjulegum degi getur félagsþjónusta Grindavíkur ekki greint andlega stöðu allra íbúa bæjarins og hvað þá á þeim stutta tíma sem við höfum til stefnu núna. Þarna þarf mannskap og það þarf pening til að reka þetta verkefni. Síðan þegar kemur að því að veita þjónustuna þegar búið er að greina þörfina fyrir hana þá þarf líka pening. Við þekkjum það allt of vel í þessum sal að það reynist stundum auðvelt að segja að þingheimur vilji að sálfræðiþjónusta verði aðgengileg en svo virðist vera erfiðara að tryggja fjármuni til þess. Við þekkjum dæmi um niðurgreiðslu á sálfræðiþjónustu sem við erum enn að bíða eftir, þremur eða fjórum árum eftir að við samþykktum hér með hverju einasta atkvæði að hana ætti að veita gjaldfrjálst. Ég vil heyra frá ráðherranum að ríkisfjármálunum verði beitt af fullum þunga í þágu þessa verkefnis.

###

Samkomulag er um fyrirkomulag andsvara þannig að allir stjórnarandstöðuflokkar fá tækifæri til að ræða við ráðherra og verður ræðutími tvær mínútur í fyrri umferð og ein mínúta í seinni.

###

Til svara eru: Forsætisráðherra, innviðaráðherra, matvælaráðherra, umhverfis-, orku- og loftslagsráðherra, menningar- og viðskiptaráðherra og félags- og vinnumarkaðsráðherra.



###

Borist hafa bréf frá mennta- og barnamálaráðherra þar sem óskað er eftir fresti til þess að veita skrifleg svör við fyrirspurnum á þskj. 399, um kennsluefni í kynfræðslu í grunnskólum, frá Birgi Þórarinssyni, og á þskj. 468, um aðkomu ungs fólks að ákvarðanatöku, frá Elvu Dögg Sigurðardóttur.

###

Frú forseti. Ég held að við höfum mörg verið dálítið stolt af Alþingi okkar árið 2011 þegar, þvert á það sem er  lenskan í alþjóðasamfélaginu sem hefur brugðist Palestína áratugum saman, Alþingi tók sig til og viðurkenndi sjálfstæði og fullveldi Palestínu. Steig fram fyrst vestrænna ríkja og sagði: Hér viljum við standa með sjálfstæðis- og mannréttindabaráttu á alþjóðavettvangi. Það er það minnsta sem við getum gert fyrir palestínsku þjóðina. Reyndar skar  Sjálfstæðisflokkurinn sig þar úr, hjáseta virðist vera lenska þar á bæ þegar kemur að málefnum Palestínu, en allir aðrir flokkar í þingsal sögðu já.

En þessu fylgir ábyrgð fyrir íslenska ríkið. Nú er það formleg utanríkispólitísk afstaða Íslands að standa með sjálfstæðri og fullvalda Palestínu, skýr vilji Alþingis sem stjórnvöld eiga að fylgja eftir. Stjórnvöld ættu í rauninni að aðstoða Palestínu við fyrstu skrefin í áttina að fullveldi og sjálfstæði. Þess vegna stakk það okkur svo mörg þegar fulltrúar Íslands sátu hjá við atkvæðagreiðsluna á allsherjarþingi Sameinuðu þjóðanna vegna þess að Ísland átti nákvæmlega að lenda á sama stað og Noregur t.d. sem studdi ályktun allsherjarþingsins á þeim forsendum að Noregur vildi standa með friði fyrir botni Miðjarðarhafs. Þar á Ísland alltaf að vera, landið sem viðurkenndi Palestínu fyrst vestrænna ríkja.

En við megum líka spyrja okkur sjálf, eða kannski ættum að spyrja ráðherrana: Hefur Ísland staðið sig í praxís í að standa með fullveldi og sjálfstæði Palestínu? Hvar sér þess merki í utanríkisstefnu? Hvar eru aðgerðirnar sem þarf til að fylgja eftir þessum skýra vilja Alþingis frá 2011? Hér hefur verið bent á stuðning við flóttamannahjálpina og ýmiss konar fjárframlög til Palestínu, mannúðaraðstoð sem nauðsynleg er, en erum við að tala nógu sterkt á vettvangi Sameinuðu þjóðanna? Erum við að ræða af nógu mikilli festu við Ísrael þegar ríkið gengur of langt gagnvart þjóð sem við viðurkennum sem sjálfstæða? Vegna þess að sú viðurkenning hefur alvöruafleiðingar. Þegar Ísrael ræðst inn í Palestínu, sama hver ástæðan er, þegar Ísraels ræðst í ríki sem Ísland viðurkennir sem sjálfstætt þá fylgir því að við höfum viðurkennt sjálfstæðið að við segjum stopp. Það er ekki hægt að segja A án þess að segja B. Ég held að þetta hafi misfarist hjá íslenskri utanríkisþjónustu á síðustu árum en ég vona að nú horfi til betri vegar þegar við fáum þessa ályktun hér samþykkta, þegar vilji þingsins verður aftur skýr, að við stöndum með fólki og við stöndum með friði.

Ég ætla ekki að dvelja við kjánahrollinn sem fylgdi því að fylgjast með ríkisstjórninni engjast í réttlætingu á hjásetu á allsherjarþinginu, þingið er sem betur fer að grípa í taumana og þá erum við komin á beinu brautina. Tölum einum rómi, erum skýr.

Mig langar aðeins að fara yfir sögu síðustu ára vegna þess að þó að árásir Ísraels þess hafi keyrt upp úr öllu valdi núna á síðustu fjórum vikum þá erum við auðvitað að tala um áratugasögu og reglulega koma einhverjir hápunktur í átökunum. Þetta hefur  valdið því að fjöldi fólks sér þann eina kost í stöðunni að flýja. Þúsundir Palestínumanna eru á flótta víða um lönd. Mörg þeirra rata hingað til Íslands. Þannig var það sérstaklega kaldhæðnislegt vorið 2021, sem er kannski síðast þegar árásir Ísraelshers náðu hápunkti líkt og núna, ekki jafn stórum og við erum að fylgjast með núna en engu að síður var staðan sú að hundruð voru drepin og þúsund lágu særð eftir árásir Ísraels á Palestínu, að á þeim sama tíma valdi Útlendingastofnun að vísa níu palestínskum umsækjendum um alþjóðlega vernd á götuna. Þeim var vísað allslausum á götuna vegna þess að þau vildu ekki undirgangast læknisrannsókn til að auðvelda brottvísun frá landinu. Þau vildu sem sagt ekki auðvelda ríkinu það að vera vísað burt þangað sem þau voru að flýja frá. Þar með var þeim bara hent allslausum á götuna, það átti svelta þau til hlýðni. Þetta var síðan dæmt ólöglegt. Viðbrögð ríkisstjórnar Katrínar Jakobsdóttur voru að leggja til breytingar á útlendingalögum sem hefðu gert þetta löglegt. Hluti þeirrar breytingar náði í gegn núna í vor með atkvæðum stjórnarliða. Utanríkispólitík er nefnilega ekki bara eitthvað sem við gerum í útlöndum heldur líka hvernig við komum fram heima fyrir. Og ef íslensk stjórnvöld ætla að standa með Palestínu í alvöru þá standa þau líka með palestínsku flóttafólki sem er hérna.

Staðan er nefnilega sú að eiginlega alltaf þegar umsóknir palestínskra umsækjenda um alþjóðlega vernd eru teknar efnislega fyrir hér á Íslandi þá eru þær samþykktar vegna þess að fólk er að flýja þannig aðstæður að það er ekki annað hægt en að veita því skjól. Trixið hjá stjórnvöldum þekkjum við náttúrlega vel, það er að forðast að taka efnislega afstöðu, að nota Dyflinnarreglugerðina eða það að fólk hafi haft millilendingu í öðru Evrópuríki sem afsökun til að skúbba fólki burt án þess að líta á mál þess efnislega. Það sem af er ári er búið að endursenda 43 Palestínumenn á grundvelli Dyflinnarreglugerðarinnar, 72 vegna þess að viðkomandi voru með vernd í öðru landi. Þetta eru 115 manns, þar af 22 börn sem eru að flýja ástandið í Palestínu, fá ekki skjól hjá ríkisstjórninni. Þessu þarf líka að breyta.

Hér rétt í lokin,  forseti,   get ég ekki látið hjá líða að nefna frumlegar orðskýringar formanns Miðflokksins sem þarf — fyrirgefið, hann þarf bara að átta sig á því að hann getur ekki breytt skýrum texta þingsályktunartillögu með einhverri bókun á nefndarfundum með því að mæta hér í pontu og láta eins og eitthvað allt annað standi á þessu blaði en stendur á þessu blaði. Hér er talað um vopnahlé. Við notum ekki orðskrípið mannúðarhlé hér, það stendur bara vopnahlé. Formaður Miðflokksins þarf að sætta sig við það. Í dag ætlar Alþingi að tala fyrir friði. Árið 2011 sagði Alþingi: Frjáls Palestína. Í dag segir Alþingi: Vopnahlé strax.

###

Frú forseti. Ég vil byrja á að þakka þessa fyrirspurn sem snertir á máli sem við ættum að vera að ræða miklu meira, hvernig við getum ekki bara lengt líftíma hluta og þannig létt álagi af umhverfinu heldur líka unnið þannig ýmis jákvæð jaðaráhrif. Þetta hefur t.d. bein áhrif á ráðstöfunartekjur einhvers hluta fólks, sem nýtir sér viðgerðarþjónustu, og eykur líka nýsköpun. Þetta eru væntanlega oft smáfyrirtæki sem eru að sinna viðgerðum sem geta þá vaxið með aukinni eftirspurn þannig að þetta er það sem menn myndu kalla „win-win-win“ hugmynd. Mig langar að vekja athygli á því, vegna þess að hæstv. ráðherra talaði um framlengda framleiðendaábyrgð í þessu samhengi, að við þurfum að skoða þetta aðeins út fyrir þann kassa. Ég held að við þurfum að skoða betur beinar endurgreiðslur í vasann á fólki frekar en einhvers staðar til þjónustuveitandans því að það skilar sér ekki alltaf í lægra verði. Mig langar í því samhengi að nefna hér drög að frumvarpi sem voru send til meðflutnings fyrir helgi, að ég held, varðandi hringrásarstyrki sem snúast einmitt um þetta og ná ekki bara til raftækja heldur líka til annarra lausamuna; fatnaður, skór, húsgögn, alls konar hlutir sem fólk getur látið gera við og þar með gert umhverfinu gott en jafnframt stutt við nýsköpun í nærumhverfinu og grætt smá aur sjálft.

###

Frú forseti. Ég verð að nýta tækifærið og stelast aðeins út fyrir efni fyrirspurnarinnar enda nýtti ráðherra nú tíma sinn aðallega í að ræða aðra hluti. Ráðherrann hefur kannski ekki alveg fylgst með umræðunni í kringum rammaáætlun af því að við sem ekki studdum þá niðurstöðu sem varð í pólitískum hrossakaupum milli stjórnarflokkanna gerðum það af málefnalegum ástæðum. Við gerðum það t.d. vegna þess að Hvammsvirkjun var haldið í nýtingarflokki en ekki færð í bið eins og hinar tvær virkjanirnar í neðri Þjórsá. Þær hefðu auðvitað allar þrjár átt að fylgjast að, bæði vegna þess að öðruvísi er ekki hægt að meta þær samhliða með eðlilegum hætti en líka vegna þess að öll rökin fyrir tilfærslunni á hinum tveimur áttu við um Hvammsvirkjun. Við vorum á móti því að Kjalölduveita færi úr vernd í bið vegna þess að fyrir því voru engin rök önnur en að Landsvirkjun hefur frá örófi alda dreymt um að rústa Þjórsárverum og fékk stuðning stjórnarþingmanna til þess. Við vorum á móti því að jökulsárnar í Skagafirði færu úr vernd í bið vegna þess að þær voru einfaldlega fullrannsakaðar, þær á að vernda.

Það stoðar lítið að tala hér um orkuskipti sem réttlætingu fyrir virkjunardraumum hæstv. ráðherra þegar það er ekkert í regluverkinu sem tryggir að eitt einasta megavatt nýtist í að losa okkur við einhvern dropa af olíu úr kerfinu okkar. Þetta fer bara allt á einhvern markað sem getur bara nýtt þetta í hvað sem er.

Svo verð ég að leiðrétta hæstv. ráðherra með það að ríkisstjórnin hafi háleit markmið vegna þess að þau eru ekkert svo háleit, 55% samdráttamarkmiðið er bara svona í meðallagi og ríkisstjórnin er fjarri því að ná því.. Hún rétt slefar upp í 29% markmiðið sem var samið um við ESB á sínum tíma.  Og 29% er talsvert lægra en 55% sem ríkisstjórnin segist ætla að ná.

En ég heyrði ekki svar við 3. lið fyrirspurnarinnar. Mig langar að biðja hæstv. ráðherra að koma inn á það hér í sínu seinna svari: Til hvaða aðgerða hyggst ríkisstjórnin grípa eða hvað hefur hún gert til að fylgja eftir þessum lið í stjórnarsáttmálanum um að ekki verði gefin út leyfi? Við erum bara að tala um hvað ráðherrann hefur sagt stofnunum sem sjá um þetta,  af því að stjórnarsáttmálar stýra ekki ríkinu. Það eru reglugerðir, það eru lög, það eru umburðarbréf, og alls konar dót sem ráðherrann hefur í höndum sér.

Forseti vill minna ræðumenn á að virða ræðutíma.

###

Frú forseti. Ég hef oft talað um það sem uppáhaldssetninguna mína í stjórnarsáttmála ríkisstjórnar Katrínar Jakobsdóttur að ekki skuli gefin út leyfi til olíuleitar á íslensku yfirráðasvæði. Þar með bundum við mörg vonir við að væri settur punktur aftan við það tímabil í stjórnmálasögunni að einhverja dreymdi um að Ísland væri að framleiða eitthvað af þessum vökva sem veldur loftslagsbreytingum, að við gætum bara sagt skilið við það tímabil í okkar sögu. Eitthvað beið með að við sæjum á spilin hjá ríkisstjórninni en þó gerðist það að hæstv. ráðherra lagði fram frumvarp þessa efnis fyrir tveimur löggjafarþingum, sem kom reyndar það seint fram að ekki náðist að mæla fyrir því. En síðasta vetur áttum við hæstv. ráðherra orðastað, að ég tel nokkrum sinnum, þar sem ég spurði hvenær við fengjum að sjá þetta frumvarp aftur vegna þess að við hlökkuðum nokkur dálítið til að sjá það og geta afgreitt það hér í þingsal. Seinna, seinna, sagði ráðherrann og reyndar kom fram í svari við fyrirspurn rétt undir lok síðasta vetrar að mál þessa efnis myndi koma fram í haust. Svo kom haustið og hvergi sést þetta frumvarp lengur á þingmálaskrá ríkisstjórnarinnar.

Þess vegna er ég hér kominn til að spyrja hæstv. ráðherra hvers vegna frumvarpið sé ekki lengur sett á þingmálaskrá, hvort við eigum að skilja það sem svo að ríkisstjórnin ætli þá ekki að fylgja þessari setningu í samstarfsyfirlýsingunni eftir með lagasetningu. Og ef það er málið, til hvaða aðgerða eigi þá að grípa til að framfylgja þessari stefnumörkun í samstarfsyfirlýsingunni, hvað hafi verið gert og hvað standi til að gera. Því það skiptir máli að ekki bara tala um þetta heldur líka að fylgja því eftir með aðgerðum og skýrustu aðgerðirnar sem stjórnvöld og löggjafinn geta gripið til eru löggjöf. Það að setja lög sem gerðu það skýrt að Ísland myndi ekki leita að olíu í framtíðinni væri ekki bara gott merki heldur er í raun það eina sem hægt er að gera. Nú síðast í október kom frá Alþjóðaorkumálastofnuninni sviðsmyndagreining sem sýndi að eina leiðin til að halda mannkyni innan 1,5°C marka Parísarsáttmálans væri ef það yrðu engin ný jarðefnavinnsluverkefni sett af stað, ekki einn einasti nýi olíu- eða gasborpallur,  ekki ein einasta nýja kolanáma. Ef við ætlum að ná  sameiginlegu markmiði mannkyns þá megum við ekki gera meira af þeirri vitleysu.

###

Forseti. Ég þakka svarið. Þegar ráðherra talar um að við þurfum að skipuleggja okkur betur þá fæ ég smákvíðahnút í magann vegna þess að þetta er að gerast þessa dagana. Það að skipuleggja okkur betur hljómar alltaf eins og eitthvert langtímaverkefni sem skilar ávöxtum eftir jafnvel nokkur ár. Staðan er nefnilega sú að norska Stórþingið er að ræða þessi mál þessa dagana. Það var nefndarfundur í orkunefnd Stórþingsins í síðustu eða þarsíðustu viku, að mig minnir, þar sem er farið yfir þessar tillögur ríkisstjórnarinnar og ég veit bara ekki hvort við höfum tíma til að hreyfa andmælum einhvern tímann seinna. Ég velti því upp hvort ráðherrann ætti kannski að hnippa í sendiráð Íslands í Ósló og athuga hvort þau geti viðað að sér einhverjum gögnum og jafnvel athugað hvernig sé hægt að beita sér í þessu máli. Ekkert erindi hefur borist íslenskum stjórnvöldum ef ég skil hæstv. ráðherra rétt. Ég held að það sé engin tilviljun. Ef maður skoðar kortið af áhrifasvæðinu í umhverfismatsskýrslunni sem fylgdi þessu inn í Stórþingið þá virðast norsk stjórnvöld vera búin að tálga mjög vandlega utan um það sem gæti mögulega snert íslenska hagsmuni þannig að það svæði á Drekasvæðinu, þar sem Ísland og Noregur gerðu gagnkvæman samning um að deila ábata af olíuauðlindum og öðrum auðlindum á og undir landgrunninu á sínum tíma, er bara tekið út þannig að það er ekki verið að skoða Noregsmegin þann hluta Drekasvæðisins vegna þess að ég held að norsk stjórnvöld vilji ekkert endilega að ráðherra sé að pota í þetta. Og þess þá heldur held ég að hann ætti að gera það vegna þess að sú starfsemi sem hér um ræðir, að ná þessum manganklumpum af hafsbotni er meira en að segja það. Þetta eru svona hnefastórir hnullungar sem eru ryksugaðir af hafsbotninum með þvílíku róti, á búsvæði á hafsbotni, með þvílíkum hávaða sem berst mörg hundruð kílómetra og truflar alls konar lífríki, með þvílíkri mengun. Það verður ekkert skyggni þarna neðan sjávar. Ég held að hér sé fullt tilefni fyrir íslensk stjórnvöld að beita sér gagnvart þeim norsku.

###

Forseti. Ég held að hæstv. ráðherra geti tekið undir með mér um það að þegar peningaöflin fá hugmyndir þá skortir þau sjaldan hugmyndaauðgina eða framkvæmdagleðina og skeyta þá jafnan ekki um t.d. hagsmuni náttúrunnar eins og vera ber. Þannig er núna um þessar mundir gríðarleg ásókn í jarðefni sem áður var ekki sótt jafn mikið í vegna þess að frekar en að takast á við undirliggjandi vanda í hagkerfi og samfélagi til að ná árangri í loftslagsmálum þá finnst hagsmunaöflunum auðveldara að skipta einfaldlega um mótor, henda út bensínmótor og setja rafmótor inn í óbreytt kerfi að öðru leyti. Þetta þýðir að ýmsir góðmálmar eins og nikkel og kóbalt og ýmislegt annað sem notað er í rafhlöður og rafmótora verður mjög eftirsótt. Þessi ásókn er farin að leita á nýjar lendur, á hafsbotn. Þannig hefur stórt alþjóðlegt námafyrirtæki beitt sér í gegnum lítil Kyrrahafsríki til að virkja leyfisveitingaferli innan Alþjóðahafbotnsstofnunarinnar varðandi leit utan lögsögu ríkja. En ég ætla ekki að spyrja hæstv. ráðherra út í það ferli enda heyrir það til annarra ráðherra. Mig langar að spyrja hæstv. ráðherra hins vegar um þær hugmyndir nágranna okkar í Noregi sem hafa ákveðið að ríða á vaðið í þessu meðan alþjóðakerfið er enn ekki búið að koma sér saman um regluverk utan lögsögu ríkja. Nú ætlar Noregur að vera fyrsta landið til að veita leyfi innan síns yfirráðasvæðis á landgrunninu sem teygir sig sunnan við Svalbarða, í kringum Jan Mayen og alveg niður undir íslenska landgrunnið hér norður við Ægisdjúp. Spurningin er eiginlega bara: Líst ráðherra eitthvað á þetta? Það er svona í grunninn spurningin. Er þetta ekki eitthvað sem væri líklegt til að hafa veruleg neikvæð áhrif á beina íslenska hagsmuni, lífríkið í kringum eyjuna okkar? Þetta er sama vistkerfið, íslenskur og norskur sjór, þetta eru sömu fiskar að synda í sama vatni. Og ef ráðherranum líst ekki á þetta, hefur ráðuneytið eitthvað hnippt í kollegana austan hafs og reynt að tala um fyrir þeim?

###

Frú forseti. Ég þakka hæstv. ráðherra svörin. Af því að hann nefndi þær yfirlýsingar sem komu frá NATO-ríkjunum sem mættu á fyrsta aðildarríkjafund samnings Sameinuðu þjóðanna um bann við kjarnavopnum þá get ég staðfest að allt sem hann sagði er satt og rétt. Ég var í salnum og heyrði þessar bandalagsþjóðir Íslands mæta á staðinn; voru með smá skeifu, voru í smá fýlu, en voru alla vega mætt til þess að vinna samninginn áfram, eiga í samtalinu sem er svo mikilvægt, sérstaklega í ljósi þess að það er yfirlýst stefna Atlantshafsbandalagsins, eins og Íslands, að stefna í áttina að heimi án kjarnavopna. Aðgerðirnar í þá áttina eru hins vegar ekki sjáanlegar. Og vegna þess að hæstv. ráðherra nefndi að nú væri búið að fækka kjarnavopnum um einhverja geigvænlega tölu frá hápunkti kalda stríðsins þá er það náttúrlega rétt. En það breytir því ekki að sú fækkun sem hefur átt sér stað á allra síðustu árum snýst einvörðungu um gamalt drasl frá kalda stríðinu, snýst um sprengjur sem ríkin munar ekkert um að farga.

Hins vegar þegar horft er á þann hluta vopnabúrsins sem er til reiðu, er nothæft og uppfyllir kröfur sem her 21. aldarinnar gerir til vopna, þá eru þær tölur að aukast. Þær jukust 2019 hjá Bandaríkjunum en lækkuðu síðan 2020 og 2021 hjá Bandaríkjunum. Bretland boðaði töluverða aukningu á þessum hluta. Hér er allt að stefna mögulega í ranga átt. Þess vegna skiptir svo miklu máli að Ísland mæti. Helst myndi ég vilja gera eins og hv. þm. Steinunn Þóra Árnadóttir hefur lagt til, eins og þriðjungur þingheims hefur lýst því yfir að við viljum, að Ísland gerðist einfaldlega aðili að kjarnavopnabannssamningnum. En ríkisstjórnin er ekki til í það þannig að ég sætti mig við það næstbesta, að fulltrúar okkar mæti í salinn og eigi í uppbyggilegu samtali,  alveg eins og Noregur, alveg eins og Svíþjóð og Finnland, alveg eins og Belgía og Holland gerðu síðast. Öll þessi ríki sem eru geópólitískt í sömu stöðu og Ísland þessa dagana,  þau hafa dug í að mæta, með smá skeifu, í smá fýlu, en mæta þó og þoka þannig umræðunni bæði NATO megin og hjá bannsamningnum í rétta átt.

###

Frú forseti. Hvernig lýsir maður kjarnavopnum? Ég held að við gætum alla vega kallað þau pandóruöskju, uppfinningu sem fólk sá strax frá fyrsta degi að væri svo hrikaleg að það þyrfti að koma loki á hana aftur. Frá því að sprengjurnar sprungu ofan við Hírósíma og Nagasaki hefur sameiginlegt markmið mestalls mannkyns verið að hemja þessa tækni, þessa hræðilegu tækni sem þjónar þeim tilgangi einum að drepa sem flest líf.

Það náðist saman um samning þess efnis sem tók gildi 1970, NPT-samninginn svokallaða, samning um að hefta útbreiðslu kjarnavopna, sem því miður gekk ekki alveg nógu langt. Eins og nafnið gefur til kynna snýst það um að það fái ekki fleiri ríki þetta gereyðingarverkfæri   í hendurnar, en að þau sem hafi þau fyrir geti, ef þau sýna mátulega ábyrgð, haldið áfram á þessum vopnum.

Þetta dugar ekki lengur. Þetta  hefur sennilega aldrei dugað en hefur farið að sýna sig á síðustu misserum að þeim ríkjum er ekki öllum treystandi fyrir þessum vopnum sem þau hafa. Það sést  einna skýrast í tilviki Pútíns Rússlandsforseta sem strax í kringum það að hann hóf innrás í Úkraínu fyrir einu og hálfu ári fór að guma af því að hann gæti nú farið að nota kjarnavopn í tengslum við þá innrás en bara lítil, bara svona sirka á stærð við það sem var notað yfir Hírósíma og Nagasaki. Þessi óábyrga hótunartaktík Rússlandsforseta ætti að vera okkur öllum umhugsunarefni. Í síðustu viku gekk Rússland skrefinu lengra og afturkallaði staðfestingu á sáttmálanum um algjört bann við tilraunum með kjarnavopn.

Við erum komin á hættulega tíma og þá þurfa friðelskandi þjóðir og fólk sem ann lífinu frekar en dauðanum í grunninn að taka höndum saman og spyrna á móti þessari þróun. Eitt af því sem hægt er að gera er að taka þátt í samtalinu sem á sér stað á vettvangi samnings Sameinuðu þjóðanna um bann við kjarnavopnum. Ég hef fengið það frá forvera hæstv. ráðherra að Ísland ætli ekki að taka þátt sem fullgildur aðili að þeim samningi. Gott og vel, látum það liggja á milli hluta. NATO-aðildin  bindur ríkisstjórnina í báða skó með það, látum það kyrrt liggja. Það er hins vegar hægt að mæta og taka þátt. Það er hægt að sýna lit. Það er hægt að vera í salnum, eins og t.d. ríkisstjórnir Noregs og Þýskalands hafa boðað að þær muni gera á næsta fundi aðildarríkjanna. Það væri, forseti, í takt við orð Íslands á vettvangi Sameinuðu þjóðanna. Í fyrstu nefnd allsherjarþingsins  greiddi Ísland t.d. atkvæði á föstudaginn var    —  það hefur nú fallið í skuggann af öðrum atkvæðagreiðslum sem voru þann sama dag —  með tillögu Kasakstans og Kíribatís um stuðning við fórnarlömb og bætur vegna umhverfistjóns    af hálfu vopna og vopna tilrauna.    Slíkt réttlæti er kjarninn í nýja samningnum sem Ísland ætti að taka þátt í að móta áfram.

###

Frú forseti. Ég vil byrja á að þakka hv. þingmanni fyrir að koma með þetta frumvarp til þingsins vegna þess að þó að ég sé ósammála því sem er lagt til í þessu frumvarpi þá finnst mér mikilvægt að við ræðum þann ramma sem er slegið utan um listsköpun í landinu. Þetta frumvarp, þó ekki annað, verður þá tilefni til umræðu um þessa umgjörð. Ég er nefnilega hjartanlega sammála því sem kom fram í flutningsræðu hv. þm. Vilhjálms Árnasonar, það er tími kominn til að finna nýjar leiðir. Það er fátt sem við getum betur kallað barn síns tíma en akkúrat heiðurslaun listamanna. Þau stafa frá þeim tíma þegar rekstur ríkisins var í mikilli mýflugumynd miðað við það sem er í dag. Þótt fyrstu lögin um heiðurslaun séu frá árinu 1967 þá er sú framkvæmd að ráðstafa launum til fólks í gegnum fjárlög eitthvað sem stafar frá árdögum starfsemi í þessu húsi. Þá voru skólastjórar, ekkjur embættismanna og listamenn sett inn sem sérstök lína í fjárlög á hverju einasta ári. Þannig var rekstur ríkisins. Þetta var svo lítið umleikis miðað við það sem er í dag að það var hægt að tiltaka einstaklingana sem nutu launa frá ríkinu í fjárlögum. Síðan þróast samfélagið náttúrlega. Heiðurslaunin hafa ekki þróast mjög mikið. Þau eru samt eitthvað sem við þurfum að halda í. Það er kjarni þarna sem við þurfum að verja og megum endilega þróa áfram.

Þegar við fjöllum um starfsaðstæður listafólks hér á þingi þá ruglum við oft saman þessum tveimur kerfum utan um stuðning til listafólks sem mig langar aðeins að nefna, annars vegar heiðurslaunum, sem er bein launagreiðsla til 25 einstaklinga á ári sem við gætum kallað nokkurs konar borgaralaun til útvalins hóps listafólks og svo erum við hins vegar með starfslaun listamanna, sem er nokkurs konar nýsköpunarstyrkur og allt of lítill pottur miðað við þá ásókn og þá hugmyndaauðgi sem sækir í þá sjóði. En málið er að hvort tveggja, bæði þessi grunnframfærsla til lítils hóps og nýsköpunarstyrkir til fólks sem er að þróa áfram nýjar hugmyndir á listasviðinu, er eitthvað sem við getum fjárfest miklu meira í, samfélaginu til bóta.

Mig langar að rifja upp hugmynd sem var send til þingsins þegar lög um heiðurslaun voru endurskoðuð fyrir áratug vegna þess að mér þykir hún dálítið góð. Heiðurslaunin eru nefnilega ekki bara laun. Þetta snýst ekki bara um framfærslu, sem betur fer, forseti, því þau eru svo lág að ég reikna ekki með að nokkur þiggjandi heiðurslauna geti framfært sig á þeim. Þau snúast umfram allt um einhverja viðurkenningu, að við sem Alþingi sýnum fólki virðingu og heiður og gerum það með einhverjum áþreifanlegum hætti. En mér finnst dálítið leiðinlegt að eina verkfærið sem við eigum til þess sé að rétta fólki pening. Listafólk hefur svo miklu meira fram að færa en að geta bara tekið við vöndli af þúsundköllum frá ríkinu þegar okkur finnst þau hafa staðið sig vel og eiga skilið einhverja viðurkenningu starfa sinna. Þess vegna hef ég alltaf verið mjög hrifinn af þeirri hugmynd sem kom frá bandalagi íslenskra listamanna hér á 140. þingi þegar lögin voru endurskoðuð, sem snerist um að líta á hópinn sem nýtur heiðurslauna sem auðlind í sjálfu sér, sem hóp fólks sem auk þess að vera besta listafólk þjóðarinnar sé eðli máls samkvæmt kannski komið af léttasta skeiði, það er ekki að sinna föstum störfum jafn mikið og áður og hefur kannski bæði reynsluna og ráðrúmið til að ausa af reynslubrunni sínum í þágu okkar hinna.

Bandalag íslenskra listamanna lagði árið 2012 til að hópurinn yrði víkkaður út en samhliða því yrði eðli hans endurhugsað, að samhliða því að fjölga handhöfum heiðurslauna yrðu þeir handhafar þátttakendur í því sem bandalagið kallar akademíu, sem bandalagið nefnir nokkurs konar útvörð menningarinnar — ansi háfleygt en stundum má það. Þetta væri hópur sem kæmi saman mánaðarlega og ræddi saman um listina, menninguna og þjóðina og hefði frumkvæði að fyrirlestrum, efndi til málþinga og stæði hugsanlega fyrir viðurkenningum og verðlaunum sjálfur, vegna þess að fólkið sem á erindi inn á lista handhafa heiðurslauna listamanna er fólk sem hefur svo miklu meira til samfélagsins að gefa en bara það að vera á þeim lista.

Ég held að það væri ágætt fyrir hv. allsherjar- og menntamálanefnd þegar hún tekur þetta frumvarp hv. þm. Vilhjálms Árnasonar til athugunar að skoða hvort það megi ekki bara fara í þveröfuga átt við það sem þingmaðurinn leggur til, að í stað þess að leggja niður lög um heiðurslaun listamanna þá verði þau efld og það verði sett smá djús í þau, að það væri gerður einhver vettvangur til þess að okkar fremstu listamenn geti haldið áfram á efri árum að gefa til samfélagsins til að hjálpa okkur að þróa listir og menningu í landinu. Ég held að það færi vel á því að nefndin myndi skoða þetta, myndi jafnvel gera úr því eitthvert frumkvæðismál og horfa til þess að þegar lögunum var breytt árið 2012 var það með frumvarpi sem nefndin lagði fram. Þetta er nefnilega verkefni Alþingis. Við þurfum ekki að bíða eftir einhverjum ráðherra til að fá hugmyndir að úrbótum og breytingum á þessu. Hér er það Alþingi sem þarf að ákveða hvernig við viljum búa umgjörðina um þennan hóp.

###

Forseti minnir hv. þingmenn á að vísa til hver annars með fullu nafni.

###

Herra forseti. Mig langar bara að nefna hérna seinni lið fyrra andsvars hv. þingmanns sem snerist um 3. gr. frumvarpsins, þessa heimild til að breyta kynskráningu oftar en einu sinni. Ég held að það sé ekkert svo hár þröskuldur eins og lögin eru í dag. En það er bara vegna þess að þjóðskrá er mjög lipur þessa dagana gagnvart þessum málaflokki. Við upplifðum það t.d. þegar trans skatturinn var felldur úr gildi að þjóðskrá  beið tilbúin á starttakkanum eftir því að lögin birtust í Stjórnartíðindum til að geta breytt framkvæmdinni bara strax, voru með eyðublaðið tilbúið. Þau vilja gera vel í þessu, ég efast ekki um það. En í grunninn er þetta náttúrlega bara prinsippmál. Ef við leyfum fólki samkvæmt lögum að skilgreina kyn sitt sjálft og lítum á það sem grunnréttindi samkvæmt lögum um kynrænt sjálfræði, þá getum við ekki verið með, þó að það sé bara lágur þröskuldur. Við þurfum  að afnema þá alveg. Kannski er það ári of langt. Ég setti það bara inn til að stressa ekki íhaldsfólkið. Mér þætti ekkert að því að vera með engin tímamörk. Ef þú skiptir um skoðun á morgun og vilt breyta kynskráningu aftur, ég sé ekki að það setji neitt af hjörunum. En ég er algerlega sammála því að þetta er eitthvað sem nefndin á að skoða út frá því sjónarhorni að standa vörð um þessi réttindi og þann hóp sem um er að ræða.

###

Herra forseti. Ég vil þakka hv. þingmanni andsvarið og tek undir það að ég held að það sé eitthvað sem nefndin eigi hiklaust að skoða. Eins og ég kom inn á í framsöguræðu minni var ekki mitt fyrsta val að leggja til þessi aukavegabréf. Það orkar tvímælis að búa til einhver platvegabréf til að fólk geti verið öruggt úti í heimi. Einfaldast hefði mér þótt að fjarlægja kynskráningu úr vegabréfum almennt og þar með værum við öll á sama stað þegar við erum á ferðalagi. Kannski er það fær leið, kannski ekki. Ef ekki, þá vona ég að nefndin beiti skapandi hugsun í þessu verkefni. Það sem við erum sammála um er að hér er vandamál sem þarf að leysa. Hluti af vandamálinu, og ástæða þess að þetta frumvarp er lagt fram, er að ráðuneyti átta sig ekki nógu vel á vandanum. Ég vísa til tveggja fyrirspurna sem ég fékk svör við á 152. löggjafarþingi, annars vegar frá dómsmálaráðherra og hins vegar frá forsætisráðherra. Þar skein í gegn að þau áttuðu sig varla á því að þetta væri vandamál og sögðu að ef þetta væri vandamál væri það á þeim skala að þau hefðu aldrei frétt neitt af því. Ég held að þeim nægði að mæta á félagsfund hjá samtökunum Trans Ísland til að fá fréttir af fólki sem lítur á þetta sem raunverulegt vandamál dagsins í dag. Þó að þetta frumvarp gerði ekki annað en að ýta við ráðuneytinu svo að það fattaði stöðuna og áttaði sig á því að hér þarf að bregðast við á einhvern hátt þegar fólk með kynhlutlausa skráningu og aðstandendur þeirra vita ekki einu sinni til hvaða landa er öruggt að ferðast og vita ekki hvaða lönd taka gild ferðaskilríki með hlutlausa skráningu — ríkið þarf að stíga inn og tryggja öryggi þessara einstaklinga.

###

Forseti. Ég mæli hér fyrir frumvarpi um bætta stöðu kynsegin fólks sem er ætlað að taka á nokkrum litlum og einföldum atriðum sem bæði draga úr óþörfum stjórnsýsluhindrunum og auka öryggi kynsegin fólks. Þetta er í grófum dráttum fjórþætt.

Í fyrsta lagi er lagt til að fólk geti breytt öllu nafninu sínu án hindrana, en í dag gildir það bara um fornöfn. Í öðru lagi er lagt til að fólk með kynhlutlausa skráningu í þjóðskrá geti fengið aukavegabréf með karl- eða kvenskráningu ef því sjálfu þykir það betur geta tryggt öryggi þess á ferðalögum. Í þriðja lagi er lagt til að auðveldara verði að breyta kynskráningu oftar en einu sinni og að það þurfi ekki að rökstyðja sérstaklega eins og er í lögum í dag heldur þurfi einfaldlega að láta tíma líða á milli breytinga. Í fjórða lagi er lagt til að ekkert gjald verði innheimt vegna nýrra persónuskilríkja sem fylgja breyttri kynskráningu.

Þetta er allt að mati okkar flutningsmanna augljósar úrbætur, lagfæringar á atriðum sem hafa komið í ljós þegar fór að reyna á lög um kynrænt sjálfræði. Þetta er það sem ég myndi segja að væru atriði sem liggja hér eins og fiskur í tunnu og bíða þess að við grípum þau og gerum að lögum.

Mig langar að fara yfir það lið fyrir lið hvað felst nákvæmlega í ólíkum greinum frumvarpsins. Mig langar að setja þetta í samhengi við þær lagfæringar sem hafa nú þegar verið gerðar á lögunum og fara aðeins yfir söguna, vegna þess að þegar lög um kynrænt sjálfræði voru sett fyrir næstum fimm árum voru þau stórt skref fram á við. Þau voru ekki hinn endanlegi áfangastaður heldur lá alltaf fyrir að það þyrfti frekari úrbætur. Þar voru ákveðin atriði sem var beðið með að klára og voru falin inni í frekari vinnu samkvæmt bráðabirgðaákvæðum.

Þegar þú ert með nýja heildarlöggjöf og fer að reyna á hana koma í ljós atriði sem frumvarpshöfundum hafði ekki dottið í hug. Svo breytist samfélagið líka. Þarfir breytast. Þannig er t.d. búið að gera þrjár breytingar á þessum lögum á grundvelli bráðabirgðaákvæða. Aldursviðmiðum var breytt samkvæmt ákvæði til bráðabirgða II. Barnalögum var breytt til að taka tillit til foreldrastöðu fólks með kynhlutlausa skráningu samkvæmt sama bráðabirgðaákvæði. Í samræmi við ákvæði til bráðabirgða I í lögunum var samþykkt frumvarp um stöðu barna sem fæðast með ódæmigerð kyneinkenni.

Þetta voru fyrirséðu breytingarnar 2019 en ófyrirséðu breytingarnar sem hafa verið gerðar frá því að lögin voru samþykkt eru tvær, þær eru ekki jafnmargar. Áður en lögin tóku gildi, minnir mig, var bætt inn ákvæði um að þau næðu líka til íslenskra ríkisborgara sem búsettir eru erlendis þannig að fólk á erlendri grundu gæti nýtt sér lög um kynrænt sjálfræði. Síðan afnámum við stuttu eftir að lögin tóku gildi gjaldtöku fyrir að leiðrétta kynskráningu í þjóðskrá. Það er gott dæmi um það sem við erum að ræða hér, annmarka sem koma ekki í ljós fyrr en lögin eru komin af stað í byrjun janúar 2019. Þá rak fólk sig á það, þegar það mætti upp í þjóðskrá og vildi breyta kynskráningu, að það var rukkað um 9.000 kr., sem þingfólkinu sem samþykkti lögin virtist ekki ýkja há upphæð.

Í fyrsta lagi er það grundvallarmannréttindamál að fólk geti skilgreint kyn sitt sjálft í samræmi við það sem var samþykkt með lögum um kynrænt sjálfræði. Þá fylgir ýmis kostnaður því að fara gegnum kynstaðfestandi ferli og þetta er oft og tíðum afskaplega jaðarsettur hópur og illa staddur efnahagslega. Því sammæltist Alþingi á vormánuðum 2019 um það að fella úr gildi það sem við höfum kallað transskatt. Þetta var lagfæring sem var nauðsynleg og við náðum saman um. Ég vona að hið sama gerist með sem flest af því sem lagt er til í þessu frumvarpi.

En að frumvarpsgreinunum sjálfum. 1. gr. snýst um að kynskráning hafi ekki áhrif á það hvers konar foreldrisnöfn fólk geti valið sér. Þetta er breyting á mannanafnalögum þannig að við leiðréttum skekkju sem fylgdi því að með lögum um kynrænt sjálfræði var fólki gefið sjálfdæmi um það hvers konar fornöfn það velji sér. Ég mætti heita Andrés en taka síðan upp nafnið Steinunn vegna þess að það er ekkert sem heitir kynjuð fornöfn lengur. Við höfum algjört sjálfdæmi um þetta. En þegar kemur að því að taka upp sveigjanleg eftirnöfn, foreldrisnöfn, þá einskorðast það samkvæmt lögum við fólk sem hefur hlutlausa kynskráningu. Ef við viljum nota -bur í stað -son eða -dóttir, eða sleppa endingunni, þá þarf skráning einstaklings að vera hlutlaus í þjóðskrá. Reynslan sýnir okkur að fólk veigrar sér oft við að gera þetta. Það er vegna þess að enn er ýmis þjónusta kynjuð í kerfinu okkar. Það er vankantur sem þarf að sníða af kerfinu. Til dæmis er ýmis heilbrigðisþjónusta, sem fólk í kynstaðfestingarferli þarf að nýta sér, háð því að þau hafi einhverja tiltekna kynskráningu. Þetta er verið að skoða í heilbrigðisráðuneyti.

Vegna þess að þetta er enn ekki komið í lag, svo löngu eftir að lög um kynrænt sjálfræði voru staðfest, er fullt af fólki sem hefur enn kynskráningu sem er ekki í samræmi við það sem það vildi, einfaldlega vegna þess að þjónustan sem er í boði miðast við þessa skráningu. Fyrir vikið getur það ekki heldur tekið upp nafnið sem það vill. Það er mikilvægur hluti af rétti fólks til að skilgreina kyn sitt sjálft, og skilgreina sig sjálft, að hafa sjálfdæmi um það hvernig nafnið þróast. Þess vegna orkar tvímælis að við höfum þessi vel hugsuðu lög um kynrænt sjálfræði — sem snúast um það að setja vald í hendur einstaklinganna sem sjálf vita best hvar þau standa inni í sér varðandi það hvernig þau vilja skilgreina sig út á við, bæði út frá kynskráningu og nafni — en njörvum eftirnöfnin niður eins mikið og raun ber vitni. Hér er lagt til að allar útgáfur foreldrisnafna, hvort sem þau enda á -son, -dóttir eða -bur eða eru án endingar, standi einstaklingum til boða óháð kynskráningu. Það er einföld og lógísk breyting á mannanafnalögum.

Þá að 2. gr. frumvarpsins. Þetta er annað dæmi um það hvers vegna fólk stígur oft ekki það skref að velja kynskráningu í samræmi við það sem því líður best með vegna einhvers sem stjórnsýslan býður upp á. Staðan er nefnilega sú að ef þú hefur hlutlausa skráningu færðu vegabréf þar sem það kemur fram. Þá færðu opinber skilríki, einu opinberu ferðaskilríkin sem standa þér til boða, þar sem kynseginleiki þinn er skráður svart á hvítu. Þegar þú kemur á landamærastöð þarftu að sýna verði þessi skilríki. Ef lögregla stoppar þig einhvers staðar erlendis þarftu að sýna þessi skilríki.

Forseti. Við vitum það að staða kynseginmála er mjög misgóð eftir löndum. Fyrir vikið myndi það hamla ferðafrelsi fólks verulega að hafa vegabréf sem það er stundum logandi hrætt við að sýna fólki. Við þurfum ekkert að leita til ríkja sem eru þekkt fyrir að vera undir stjórn einhverra rugludalla. Jú, kannski. Tökum einstök fylki Bandaríkjanna. Myndirðu treysta þér til að fara til Flórída á næstu árum ef þú hefðir skilríki þar sem fram kæmi svart á hvítu að þú værir kynsegin? Ég er ekki viss.

Hvað getum við þá gert? Það fyrsta sem mér datt í hug þegar mér var bent á þetta vandamál er kannski einfaldasta leiðin. Við gætum kveðið á um það að í íslenskum skilríkjum væri kyn ekki tiltekið. Það er kannski framtíðarmúsík. Það sem kom í ljós þegar við fórum að grennslast fyrir um þetta er að Alþjóðaflugmálastofnunin er ekki nógu sveigjanleg varðandi það. Kyn er hluti af því sem er grunnskráning í vegabréfum og þar með erum við föst í ákveðnum ramma.

Þess vegna leggjum við til í þessu frumvarpi — á maður ekki að segja skítamix? Ég held það. Þetta er eiginlega ekkert annað. Þetta er leið fyrir ríkið til að finna skapandi lausn á vanda innan þess ramma sem alþjóðaregluverk setur okkur. Við leggjum til að heimilt verði að gefa út aukavegabréf til fólks sem hefur ástæðu til að óttast að kynhlutlaus skráning í vegabréfi verði því til ama á ferðalögum. Leggjum það í hendurnar á einstaklingunum að meta hvort þau væru öruggari á ferðalagi með viðbótarvegabréf í höndunum þar sem stendur „Karl“ eða „Kona“, og þau gætu flaggað því þegar þeim líst ekki á lögguna sem þau mæta.

Það eru fordæmi fyrir þessu. Það er einfaldlega svo að á síðustu árum, frá árinu 2015 til 2022, voru um 1.000 beiðnir um aukavegabréf afgreiddar samkvæmt upplýsingum frá Þjóðskrá Íslands. Þau vegabréf voru oftast vegna atvinnu fólks, sérstaklega vegna tíðra ferða til landa sem krefjast vegabréfsáritunar þannig að fólk verði ekki innlyksa á Íslandi þó að vegabréfið sé í Noregi hjá einhverju sendiráði vegna vegabréfsáritunar.

Svo eigum við líka dæmi um aukavegabréf sem eru gagngert gefin út til að tryggja öryggi fólks á ferðalögum. Það er nefnilega þannig að í þessum sal er hópur sem á rétt á slíku vegabréfi. Hér er ég með vegabréfin mín tvö. Hér er venjulegt vegabréf eins og við eigum öll. Svo er hér þjónustuvegabréf sem þingmenn geta fengið, m.a. til að geta flaggað því ef við lendum í höndunum á leiðinlegum yfirvöldum í löndum þar sem lýðræðið er ekki haft í jafnmiklum hávegum og hjá okkur. Aukavegabréf til að tryggja öryggi fólks á ferðalögum er þekkt stærð. Við viljum útvíkka þá nálgun ríkisins aðeins, þannig að hún nái ekki bara til þess forréttindahóps sem situr hér á þingi heldur líka til jaðarsetts hóps sem við vitum að getur verið í hættu á ferðalögum víða um lönd.

Þá að 3. gr. frumvarpsins. Hún snýst um það að einfalda fólki að breyta kynskráningu oftar en einu sinni. Ákvæðið í lögum um kynrænt sjálfræði er eftiröpun af ákvæði sem hefur verið lengi í mannanafnalögum, þar sem kveðið er á um að það megi breyta nafni einu sinni — en það má breyta því oftar ef þú biður ógeðslega fallega. Ef þú rökstyður það og segir af hverju þú þarft að breyta því aftur geturðu fengið leyfi til þess.

Ég ætla ekkert að elta ólar við ákvæði í mannanafnalögum. Mig langar bara að vera með fókus á lög um kynrænt sjálfræði. Fyrir það fyrsta er markmiðsákvæði laga um kynrænt sjálfræði að tryggja rétt fólks til að skilgreina kyn sitt sjálft. Það gengur hreinlega gegn þeim rétti að við setjum því mjög þröngar skorður hvort fólk geti breytt skráningu oftar en einu sinni. Það er einn þáttur. Annar er sá að fólk sem nýtir sér þau réttindi sem lög um kynrænt sjálfræði veita lendir ekki alltaf í fyrsta skrefi á þeim stað þar sem það verður um aldur og ævi. Það er eðlilegt að einstaklingur sem við fæðingu er skráður karl fari á einhverjum tímapunkti í hlutlausa skráningu en uppgötvi síðan að einhverjum tíma liðnum að eðlilegra væri að vera skráð sem kona. Þetta er ferli sem fólk fer gegnum, mjög persónulegt ferli og ólíkt eftir því um hvaða einstaklinga er að ræða. Þess vegna eigum við að láta það í hendurnar á þeim að meta þetta sjálf. Til að koma til móts við fólk sem óttast að við þetta bresti á einhver galskapur í liðinu og fólk fari að breyta kynskráningu hægri vinstri var sett einföld tímabremsa. Þegar ár er liðið frá því að þú breyttir kynskráningu geturðu gert það aftur án þess að biðja sérstaklega um leyfi. Það sé þitt að ákveða breytingu númer tvö, alveg eins og það var þitt að ákveða breytingu númer eitt.

Þá að 4. og 5. gr. 4. gr. snýst um að útgáfa aukavegabréfa til fólks með hlutlausa skráningu verði gjaldfrjáls — alveg eins og reyndar aukavegabréfin sem við þingmenn fáum, þau eru frí — og að öll persónuskilríki sem hið opinbera gefur út sem nauðsynlegt er að breyta þegar fólk skiptir um kynskráningu og nafn verði gjaldfrjáls sömuleiðis. Þá erum við að tala um vegabréf, ökuskírteini og nafnskírteini.

Þetta eru efnisgreinar frumvarpsins. Ég undirstrika við forseta að þetta frumvarp sprettur upp úr samtölum við fólk sem stólar á þessi lög. Þetta sprettur upp úr ákalli frá einstaklingum sem óttast um öryggi sitt á ferðalögum og frá fjölskyldum þeirra. Þetta er afurð þess að fólk sem hefur rekið sig á stjórnsýsluhindranir vill fá úr þeim bætt.

Ég legg þetta mál fram til að styrkja rétt fólks til að skilgreina kyn sitt sjálft. Við sem stöndum að því viljum auka öryggi kvára og stálpa á ferðalagi. Við viljum einfalda líf fólks sem á undir högg að sækja í samfélagi okkar, sem hefur orðið svo ofboðslega augljóst á undanförnum vikum sérstaklega. Það bakslag sem við höfum orðið vitni að í málefnum hinsegin fólks á síðustu vikum er sárgrætilegt og eitthvað sem við þurfum að spyrna á móti. Eitt af því sem Alþingi Íslendinga getur gert til að spyrna á móti bakslaginu er að stíga skref fram á við, eins og að samþykkja þetta frumvarp. Ég beini því til allsherjar- og menntamálanefndar að afgreiða það vel og örugglega.

###

Herra forseti. Fjármálaráðherra stígur til hliðar til að skapa frið um verkefni ráðuneytisins. En hvaða verkefni eru það? Eru það aðgerðir gegn verðbólgu eða því að greiðslubyrði húsnæðislána kemur til með að stökkbreytast hjá tugþúsundum heimila á næstunni? Þetta er ekki það sem er verið að standa vörð um. Sú aðgerðaáætlun — ja, ef hún væri til þá er hún einhvers konar leyniplan, því ekki hefur hún birst hér í þingsal.

Nei, þetta er friður um áframhaldandi sölu ríkiseigna. Þetta er friður um það að næsti ráðherra Sjálfstæðisflokksins geti haldið áfram því verki sem Bjarni Benediktsson hóf og komið eignum í góðar hendur. Enginn nema Sjálfstæðisflokkurinn hefði getað treyst Bjarna Benediktssyni fyrir því að selja ríkiseignir en engir aðrir en núverandi ríkisstjórnarflokkar gætu treyst Sjálfstæðisflokknum fyrir þessu verkefni. Þjóðin gerir það ekki. Svo verð ég að benda forseta á, fyrst við erum hér með ráðherra í óundirbúnum fyrirspurnum sem er að hrökklast úr embætti, að í dag er fimmtudagur en afgangadagurinn í mötuneytinu er á föstudögum.

###

Herra forseti. Það er stundum erfitt að bera saman ríkisstjórnir með einhverjum hlutlægum mælikvörðum en í dag getum við það, vegna þess að við getum borið saman hvernig ríkisstjórnir standa sig í því að segja af sér og skipta um ráðherra. 30. september 2009 sagði Ögmundur Jónasson af sér sem heilbrigðisráðherra í ríkisstjórn Jóhönnu Sigurðardóttur. 1. október tók Álfheiður Ingadóttir við því embætti. Það tók dag að fylla það skarð, einn dag. Nú stefnir í að það taki nánast viku að fylla sæti fjármála- og efnahagsráðherra. Heila viku tekur það að hrókera innan ríkisstjórnar sem tók dag í miðjum eftirleik efnahagshrunsins. Ef þetta er ekki skýr birtingarmynd þess að þessi ríkisstjórn er eins verklaus og hugsast getur þá veit ég ekki hvað.

###

Sá forseti sem nú stýrir fundi hefur ekki aðrar upplýsingar en þær að halda eigi áfram með dagskrá eins og kynnt hefur verið.

###

Forseti. Mér finnst fyndinn þessi nýjasti talpunktur stjórnarliða. Í síðustu lotu var talað um að auðvitað þyrfti að velta öllum steinum, bara ekki þeim steinum sem þurfti í rauninni að velta til að komast að niðurstöðu í þessu máli. Nú er allt í einu einhver ómöguleiki í því hvernig sala á eignarhlut í Íslandsbanka var framkvæmd. Ég ætla að rifja upp fyrir forseta og kannski þingflokki Sjálfstæðisflokksins 2. mgr. 4. gr. laga nr. 155/2012, þar sem segir, með leyfi forseta:

Lestu …„Ráðherra tekur ákvörðun um hvort tilboð skuli samþykkt eða þeim hafnað og undirritar samninga fyrir hönd ríkisins um sölu eignarhlutarins.“

Armslengdin er ekki meiri en svo að hann undirritar.  Penninn er sko á enda armsins, það er ekkert lengra en það.

Í ljósi þessa lagði minni hluti stjórnskipunar- og eftirlitsnefndar til rannsóknarnefnd. Það var á grundvelli þessa, vegna þess að það þyrfti að fá úr því skorið hvort samþykkt ráðherra á kauptilboði samrýmdist reglum stjórnsýsluréttar um sérstakt hæfi. Nú er niðurstaðan komin frá umboðsmanni Alþingis og þá allt í einu er þetta orðið að einhverjum ómöguleika í spunamaskínu Sjálfstæðisflokksins.

###

Herra forseti. Það er áhugavert hvernig hægt er að hlaupast undan ábyrgð með því að segjast axla hana í smáskrefum. Einu sinni var talað um að fjármálaráðherra hefði axlað ábyrgð með því að biðja um skýrslu Ríkisendurskoðunar. Svo kom sú skýrsla til þingsins og leit ekki vel út fyrir ráðherrann. Þá var sagt að ráðherrann hefði axlað ábyrgð með því að leggja niður Bankasýsluna, sem er reyndar enn að störfum og hefur ekkert lært af skýrslunni eða reynslunni af sölu Íslandsbanka. Nú axlar ráðherra ábyrgð með því að stíga til hliðar og væntanlega reyna að koma öðrum Sjálfstæðismanni í fjármálaráðuneytið til að geta haldið verkinu áfram; sama verki, sömu handbók.

Forseti. Ábyrgðin er ekki sú hvort Bjarni Benediktsson sé fjármálaráðherra. Ábyrgðin er sú hvort Sjálfstæðisflokknum sé treystandi fyrir þessu ráðuneyti. Reynsla síðustu sex ára, eins og reyndar reynsla margra ára þar á undan, er sú að þessum flokki er ekki treystandi fyrir því að fara með stjórn fjármála ríkisins. Honum er alls ekki treystandi fyrir því að selja ríkiseignir af því að alltaf er einhver ættingi á kaupendalistanum, alltaf er eitthvert vanhæfi hjá þessum sérhagsmunaflokki Íslands. Ábyrgðin sem hefði átt að axla fyrir lifandis löngu er að Sjálfstæðisflokkurinn á ekki heima í Stjórnarráði Íslands.

###

Frú forseti. Það hefur verið farið ágætlega yfir þau rök sem hv. þm. Teitur Björn Einarsson nefnir í sinni atkvæðaskýringu í umræðunni. Hv. þm. Arndís Anna Kristínardóttir Gunnarsdóttir átti orðastað við hann og benti honum á að fyrir vernd hvala væru almannahagsmunir sem réttlættu takmörkun á atvinnufrelsi samkvæmt stjórnarskrá. Þingmanninum var bent á að lesa bara ákvæðið til enda og þá myndi þetta nú allt opinberast.

En mig langar að spyrja forseta í ljósi orða hv. þingmanns — við sáum það í sumar að Teitur Björn Einarsson lætur tilfinningarnar hlaupa með sig í gönur í þessu máli, hann gekk ansi langt í að gagnrýna ráðherra í ríkisstjórn sinni þegar hvalveiðar bar á góma í sumar — hefði forseti ekki mátt ávíta hv. þingmann fyrir að saka þau okkar sem stöndum að þessu máli um að ganga bersýnilega gegn stjórnarskrá? Það eru ekki mörg skýr ákvæði í þingsköpum en ég held að þetta sé eitt af þeim sem gefi tilefni til ávítna.

###

Forseti. Ég er nú búinn að sjá ýmislegt hérna á þingi en ég man ekki eftir því að hafa oft séð forseta gera ágreining við flutningsmann þingmannafrumvarps um það hvert málið eigi að fara. Mig langar að rekja hér  í örstuttu máli rökin fyrir því að þetta mál, mál um bann við hvalveiðum og vernd hvala, eigi heima hjá umhverfis- og samgöngunefnd. Í fyrsta lagi er þetta frumvarp að meginuppistöðu til breyting á villidýralögum. Umhverfis- og samgöngunefnd fjallar um þau lög. Við myndum ekkert segja ef  fálkaveiðimenn myndu heimta að við færum að leyfa veiðar á fálkum, við myndum ekki fara með það mál  til atvinnuveganefndar vegna þess að þarna eru menn að eltast við einhvern nýjan atvinnuveg.

Nei,  lagabálkurinn sem um ræðir er hjá umhverfis- og samgöngunefnd og þar að auki er fordæmið frá 141. þingi þar sem þingsályktunartillaga um sama efni gekk til umhverfis- og samgöngunefndar. Spurningin er einföld: Teljum við vernd hvala vera umhverfismál eða ætlum við að standa með einhverjum úreltum hugmyndum um hvalveiðar sem atvinnugreinar? Eru hvalveiðar umhverfismál eða efnahagsmál? Er verndun hvala umhverfismál eða efnahagsmál? Umhverfis- og samgöngunefnd er eina rétta nefndin fyrir þetta mál.

###

Frú forseti. Ég vil í lok þessarar umræðu, sem hefur staðið í þrjár klukkustundir, kannski aðeins gefa okkur tíma til að velta því fyrir okkur hvort þetta sé ekki sennilega í fyrsta sinn sem bann við hvalveiðum er rætt á þennan hátt í þessum sal. Þau þingmál sem hafa verið borin fram á síðustu árum og áratugum hafa snúið að því að meta efnahagsleg áhrif, þetta hafa verið þingsályktunartillögur um að spá og spekúlera. Þetta er í fyrsta sinn sem þingið stendur frammi fyrir umræðunni um það hvort okkur langi að veiða eða vernda.

Ég verð að segja að mér hefur þótt umræðan góð. Við erum ekki öll sömu skoðunar, þó það nú væri, en hér hafa komið fulltrúar flestra flokka og lýst sínum sjónarmiðum og bara þótt fyrr hefði verið. Við hefðum kannski þurft að eiga þetta samtal í þessum sal fyrir fimm árum eða tíu árum, jafnvel fyrr. Við hefðum kannski þurft að eiga þetta samtal fyrir, nú þarf ég að reikna, 18 árum, rétt áður en hvalveiðar voru settar af stað aftur með reglugerð, vegna þess að hættan sem við búum við þegar við erum með úreltan lagabókstaf, eins og lög um hvalveiðar frá 1949, er að það er alltaf undir geðþótta ráðherra hvers tíma komið hvað er gert. Ég er nefnilega alveg sammála þeim sem segja að stóra ákvörðunin um framtíð hvalveiða eigi að vera tekin hér í þessum sal. Þess vegna þurfum við að ákveða fyrir okkar parta hvort ráðherra hafi þetta vald í höndunum eða ekki. Ég vil, eins og frumvarpið ber með sér, að þetta vald verði tekið af ráðherra og hvalir verði færðir undir vernd villidýralaga.

Varðandi framhald málsins þá langar mig rétt að nefna, vegna þess að það er kominn upp ágreiningur milli mín sem fyrsta flutningsmanns og forseta varðandi það til hvaða nefndar þetta frumvarp á að ganga, að mín tillaga var að málið myndi ganga til umhverfis- og samgöngunefndar. Fyrir því hafði ég helst tvenn rök, annars vegar það að frumvarpið snýst í grunninn um að færa hvali undir villidýralög, sem heyra skýrt undir þá nefnd. Þar að auki er samkvæmt þingmálaskrá von á heildarendurskoðun þeirra laga frá umhverfis-, orku- og loftslagsráðherra þannig að það færi vel á því að hafa þessi mál til umfjöllunar í sömu nefnd sem snerta sama lagabókstaf. Þar að auki fann ég aðeins eitt fordæmi í nýlegri þingsögu fyrir sambærilegu máli sem er þingsályktunartillaga í 83. máli á 141. þingi, tillaga til þingsályktunar um gagngera endurskoðun á skipulagi og forsendum hvalveiða, þar sem er tekið á alls konar þáttum, heildarhagsmunum, efnahagslegum hagsmunum, dýraverndarsjónarmiðum, alþjóðlegum skuldbindingum; púsl sem eiga hvert um sig undir hinar ýmsu nefndir þingsins en þarna ákvað þingið á 141. löggjafarþingi að vísa málinu til umhverfis- og samgöngunefndar.

Ég verð að viðurkenna að þvergirðingsháttur forseta, ekki þess sem situr á forsetastóli núna heldur Birgis Ármannssonar, forseta Alþingis, varðandi þetta kom mér dálítið á óvart. Ég á því ekki að venjast að forsetar séu í miklu reiptogi um það hvert mál ganga ef færð eru góð rök fyrir því að þau eigi heima í einhverri nefnd en þar við situr. Því verður atkvæðagreiðsla um nefndarvísunina væntanlega á þingfundi von bráðar. Hvernig sem það fer þá bara treysti ég því, miðað við umræðurnar þar sem við höfum heyrt sjónarmið fólks úr báðum þeim nefndum sem gætu orðið fyrir valinu, að þingleg meðferð þessa máls verði með ágætum. Ég ber ekki þá von í brjósti, eins og hv. þm. Bergþór Ólason, að þetta mál muni daga uppi í nefnd heldur einmitt að það geti komið hingað til 2. umræðu og enn dýpri og betri sem fyrst.

###

Frú forseti. Tvennt langar mig að nefna til viðbótar. Hv. þingmaður fór yfir það sem mætti kalla atvinnufrelsisrök, að það þurfi að standa vörð um rétt þeirra sem vilja stunda hvalveiðar. Við þekkjum samt mýmörg dæmi þess að atvinnufrelsi er ekki óskorað og ekki ótakmarkað. Bændur eru vörslusviptir búfé ef þeir sinna því illa. Sláturhúsinu er lokað ef þar er gert að skepnum á opnu plani þar sem fuglar geta skitið yfir kjötið, eins og reyndin er uppi í Hvalfirði. Það er kannski erfitt að setja eitthvert samasemmerki á milli bónda sem gerir hluti svipað og hvalveiðimaður gerir þá, en ef bóndi væri að fara jafn illa með skepnu og hvalveiðimaður og væri að gera jafn illa að afurðunum og hvalstöðin þá væri viðkomandi ekki bóndi mikið lengur. Atvinnufrelsið skiptir þar engu máli.

Af því að hv. þingmaður klóraði sér í kollinum yfir því sem kallað er vistkerfaþjónusta hvala þá er náttúrulega samspil hvals og náttúru ofboðslega flókið og margslungið og örugglega miklu flóknara en við getum nokkurn tímann gert okkur í hugarlund bara út frá skepnum á einum bæ. Hvalurinn er hvort tveggja í senn dýrið og bóndinn, ber áburð á túnin og hvetur þannig til frumframleiðslu hjá þörungum í efstu lögum sjávar, fer síðan niður og étur eitthvað og er bara að færa áburðinn á milli. Um þetta eru náttúrlega til skýrslur sem hægt væri að gauka að hv. þingmanni ef hann hefði áhuga á.

###

Frú forseti. Ég má til með að segja að mér finnst alltaf sérstaklega gaman þegar hv. þm. Þórarinn Ingi Pétursson kemur í pontu og dustar rykið af búfræðingnum í sér, talar hér um einmaga skepnur og fjölmaga og það er unun á að hlýða. Síðan kann ég líka að meta það að ákveðið næmi fylgir því að vera bóndi, ákveðin tilfinning fyrir því hvernig við umgöngumst dýr. Það skein svo í gegn í ræðu hv. þingmanns og ég heyri ekki betur en að við séum sammála um að dauðastríð hvala eigi að vera eins stutt og hægt er, eins og dauðastríð allra dýra sem er ákveðið að drepa. Þetta hélt ég nefnilega að við gætum öll verið sammála um. Vandinn er að ég sé ekki þær aðferðir fyrir framan okkur, þær hugmyndir neins staðar á blaði sem geta stytt dauðastríð stórhvela niður í eitthvað sem okkur líður vel með. Sjö mínútur að endurhlaða, sagði hv. þingmaður. Ef það næðist niður í þrjár mínútur, væri það í lagi? Ef hægt væri að vera með annan skutul við hliðina? Ég veit það ekki. Getum við farið í svona tilraunastarfsemi eða þarf kannski á einhverjum tímapunkti að draga strik í sandinn og segja: Nú þurfa dýrin bara að njóta vafans? Þessi nýja tækni sem menn sjá í hillingum er ekkert endilega að fara að skila neinu betra. Hvor á að njóta vafans, veiðimaðurinn eða dýrið? Ég hallast að því að það sé dýrið.

###

Frú forseti. Við hv. þm. Jón Gunnarsson verðum kannski seint sammála í þessu máli frekar en flestum öðrum. En látum það ekkert spæla okkur. Mig langar bara rétt að nefna tvö nánast tæknileg atriði. Í fyrsta lagi það sem hv. þingmaður talaði um í framsögu sinni og kallaði jafnvægi í lífríki sjávar og reif þá upp þessa gömlu delluumræðu, sem líffræðingar eru búnir að hrekja, um að það skipti einhverju máli að grisja úr hvalastofninum til að styrkja lífríki sjávar. Því er bara þveröfugt farið. Hvalir leggja miklu meira til lífríkisins og vistkerfa sjávar en þeir taka frá þeim. Þannig að besta leiðin til að styrkja vistkerfin er að leyfa hvölunum að vera sem flestir.

Síðan má ég til með, forseti, vegna þess að hv. þingmaður nefndi hér samanburðinn við hreindýr í svari sínu áðan. Hann er nefnilega dálítið góður, vegna þess að hreindýr falla undir svona sæmilega nútímaleg lög, villidýralögin, meðan hvalir falla undir þessi gjörsamlega dragúldnu lög frá 1949 sem gilda um hvalveiðar. Hreindýr eru meira að segja með dálítið langan kafla í villidýralögum þar sem er m.a. kveðið á um að til að mega skjóta hreindýr þurfi að standast alveg sérstakt námskeið og að þú megir ekki fara upp á fjöll nema í fylgd leiðsögumanns sem þarf að standast annað sérstakt námskeið. Það þarf að vera þannig að leiðsögumaðurinn liggur við hliðina á þér þegar þú hleypir af til að hann geti fellt dýrið samstundis ef þú nærð bara að særa það, vegna þess að dýravelferð snýst um það að takmarka dauðastríðið í þeim tilvikum þar sem er ákveðið að drepa dýr. Lögin utan um dráp á hreindýrum eru þannig sniðin, þannig úr garði gerð að dauði hvers dýrs á að taka sekúndur, sekúndubrot, ekki einhverjar klukkustundir eins og getur gerst í hvalveiðum.

###

Frú forseti. Ég vil þakka hv. þingmanni ræðuna og það er gaman að sjá gamla lobbíistann taka sig upp í honum. Mér leið á köflum eins og ég væri ekki að hlusta á Jón Gunnarsson þingmann heldur Jón Gunnarsson, stofnanda og formann sjávarnytjarfélagsins sem hann setti á laggirnar til að berjast fyrir hvalveiðum. Svona getur fólk haft marga hatta. Það voru nokkur atriði, ég ætla nú ekkert að elta alla þvæluna í ræðu hv. þingmanns, mig langar bara að nefna nokkur atriði. Hann byrjaði á að býsnast yfir því að þetta frumvarp væri ekki í samræmi við einhverjar reglur í Stjórnarráðinu um það hvernig ætti að semja frumvörp. Mig langar bara að minna hv. þingmann á að hann er hættur að vinna í Stjórnarráðinu. Hér erum við á Alþingi Íslendinga og reglur Stjórnarráðsins gilda ekki um það hvernig við semjum frumvörp. Hv. þingmanni finnst kannski leiðinlegt að vera ekki lengur ráðherra en það er bara staðreyndin. Þær reglur gilda ekki hér.

Síðan langar mig að nefna það sem hann fettir fingur út í í greinargerðinni varðandi lög um dýravelferð. Þess er sérstaklega gætt að segja hvergi að lögin hafi verið brotin. Það er náttúrlega staðhæfing sem væri erfiðara að styðja en þær staðhæfingar sem eru þarna, að veiðarnar séu andstæðar lögunum, að veiðarnar samræmist ekki ákvæðum laga um dýravelferð og að veiðarnar stríði gegn lögum um dýravelferð. Þetta hefði þingmaðurinn kannski fattað ef hann hefði lesið alla frétt MAST um skýrsluna sem kom út í maí þar sem fyrirsögnin er hérna í stóru letri þannig að það sést ágætlega: Veiðar á stórhvelum samræmast ekki markmiðum laga um dýravelferð.

Þetta er bara efnislega það sama og stendur í greinargerðinni þannig að ef einhver er að drukkna í einhverjum upplýsingaóreiðupolli held ég að það sé frekar hv. formaður áhugafélags um hvalveiðar.

###

Frú forseti. Ég ætla að detta hérna í klisjupottinn, alveg frá fyrstu sekúndu með spurningunni: Er nauðsynlegt að skjóta þá? Óttalega einföld spurning og svarið er jafn einfalt: Nei, það er það ekki. Kannski var það  einhvern tímann en það er það ekki. Það er nefnilega þannig að mannskepnan er komin í þvílíka yfirburðastöðu á jörðinni og býr yfir þvílíkum tortímingarmætti að hún getur skotið og drepið og gert hvað sem henni sýnist við hvaða dýr sem er en er ekki endilega búin að læra að stíga til baka og hemja sig þegar hún þarf þess ekki. Einhvern tímann fyrr á árum voru hvalveiðar nauðsynlegar til að draga fram lífið og fá lýsi á lampa og hvað það er. En svo bara óx mannfólkinu ásmegin og gekk svo nærri hvalastofninum að þeir urðu nánast útdauðir víða um höf. Nú er staðan sú að nánast öll lönd í heimi eru orðin sammála um að hvali beri að vernda, ekki veiða. Ísland er eitt af fáum ríkjum sem er ósammála því og á Íslandi er ekki einu sinni það mikil sannfæring hjá almenningi fyrir því að það sé nauðsynlegt að skjóta hvali. Það er gróft á litið eitt fyrirtæki sem telur það nauðsynlegt og það nýtur ekki yfirburðastuðnings almennings.

Þetta frumvarp sem við ræðum hér í dag tekur á þessari stöðu með því í fyrsta lagi að færa hvali undir lög um vernd, friðun og veiðar á villtum fuglum og villtum spendýrum, svokölluð villidýralög. Það hefur verið bent á það árum saman hversu fáránlegt það sé að allt dýraríkið á Íslandi, fyrir utan sjávarspendýr, heyri undir þau lög, vegna þess að lög um hvalveiðar eru frá árinu 1949 og uppfylla engar þær kröfur sem við gerum til lagasetningar í dag. Villidýralögin hins vegar, þótt gömul séu orðin, eru hins vegar með einhverjum meginreglum umhverfisréttarins innbyggðum og verða það enn frekar ef hæstv. umhverfis-, orku- og loftslagráðherra lætur verða af því sem lofað er í þingmálaskrá vetursins, að leggja fram heildarendurskoðun á villidýralögunum, löngu tímabæra. Ef það væri eitthvert vit í þessari ríkisstjórn þá væri hluti af þeirri heildarendurskoðun að gera það sem við leggjum til með þessu frumvarpi og fella hvali undir villidýralög. Þannig tryggjum við velferð dýranna alveg óháð því hvað við ákveðum síðan með veiðar á þeim, hvort eigi að friða þá eða ekki, vegna þess að, eins og nafnið gefur til kynna, langa nafnið, þá ná villidýralögin líka yfir veiðar. Hreindýr eru felld samkvæmt ákvæðum villidýralaga, rjúpa, refir. Af hverju ekki hvalir ef fólk væri þess innstillt að vilja veiða þá?

Við sem stöndum að þessu frumvarpi viljum hins vegar ekki veiða hvali heldur viljum við, jafnframt því að færa þá undir verndarvæng villidýralaganna, gera hvalveiðar óheimilar og fella í leiðinni brott lög um hvalveiðar, hin löngu úreltu frá árinu 1949. Með þessu erum við komin á stað sem Ísland hefði í rauninni alltaf átt að vera á, vegna þess að veiðar á hvölum eiga sér ekki langa íslenska sögu. Hér voru stundaðar á Íslandsmiðum hvalveiðar á fyrri öldum af kannski aðallega af norskum hvalveiðimönnum en Íslendingar hins vegar friðuðu hvali árið 1886. Þá var þetta hús sem við stöndum hér inni í fimm ára gamalt og þá ákváðu þingmenn sem sátu hér á Alþingi þess tíma að leiða í lög miklar takmarkanir á hvalveiðum. Sú friðun var aukin 1903 og aftur 1913. Þetta er forsaga lagasetningar hér á þingi. Við erum ekki hvalveiðiþjóð, við erum hvalafriðunarþjóð. Síðan tókum við reyndar sem samfélag hliðarspor síðustu áratugi þegar í rauninni eitt fyrirtæki í grunninn allan þann tíma stundaði hvalveiðar.

Lög um hvalveiðar vou stofnuð samhliða því að Hvalur hf. varð til., að ein fjölskylda ákvað að fara að skjóta stórhveli með íslenskum bátum, nýsköpun sem betur hefði ekki orðið, á sama tíma og ofveiði hvala var orðin að gríðarlegu vandamáli þarna um miðja 20. öldina. Þá var mannkynið nálægt því að murka fullkomlega lífið úr öllum hvölum í heimi. Sem betur fer náðist alþjóðlegt átak um að snúa þessari þróun við og friðun hvala varð að veruleika á níunda áratugnum.

Síðustu mánuði höfum við séð undarlega þróun. Við höfum séð umræðu um hvalveiðar á miklu breiðari grunni en nokkru sinni áður, vil ég meina, þökk sé dýraverndunarsinnum sem hafa dregið fram hversu illa er að þessum veiðum staðið. Það var í byrjun síðasta sumars þegar Hvalur hf. hóf hvalveiðivertíðina að dýraverndunarsinnar fylgdust með hvalstöðinni í Hvalfirði, vöktuðu bátana, tóku myndir, tóku myndbönd, sýndu þetta í fréttamiðlum. Í ljós kom ýmislegt sem ekki átti að geta gerst. Það var verið að skjóta kelfdar kýr. Það var verið að skjóta blendinga og þar með drepa dýr af tegund sem er friðuð samkvæmt íslenskum lögum. Það var verið að skjóta dýrin tvisvar, þrisvar og jafnvel oftar, sem þýðir að dauðastríðið teygði sig yfir tugi mínútna, klukkutíma jafnvel.

Þetta varð til þess að hæstv. matvælaráðherra ákvað að bregðast við. Umræðan var orðin það sterk að stjórnmálin gátu ekki setið hjá lengur og matvælaráðherra setti stífari skilyrði um hvalveiðar, sem reyndar er nú varla hlæjandi að en þetta eru sömu skilyrði og var talað um að þyrfti að vera lágmarkið í svokallaðri villidýraskýrslu sem er tíu ára gömul og hugmyndin um heildarendurskoðun villidýralaga byggir á. Nýja reglugerðin sem ráðherrann setti snerist um að það yrði eftirlitsmaður í hverjum báti, það yrðu myndbandsupptökur, það yrði bara fylgst með því að hvalveiðar færu fram með þeim hætti að væri réttlætanlegt út frá mannúð, út frá dýravelferð. Hvað kom í ljós? Það var sko aldeilis ekki raunin. Eftirlitsskýrsla Matvælastofnunar kom út í maí síðastliðnum og af þeim 148 hvölum sem voru veiddir í fyrra var fjórðungur skotinn oftar en einu sinni með sprengiskutli. Þar af voru fimm hvalir skotnir þrisvar og fjórir fjórum sinnum. Hver skutull tekur sinn tíma þannig að þarna er búið að skjóta í dýrið sprengju aftur. Svo líður kannski korter, 20 mínútur og þá er skotið aftur. Svo líður tími og það er skotið aftur. Dauðastríð hvalanna sem var fylgst með varði í allt að tvær klukkustundir. Hvalur hf. skaut í ofanálag þrjá hvali sem náðust ekki, sluppu frá bátnum og hafa þá dáið einhvers staðar af sárum sínum, guð má vita hvenær.

Í framhaldinu fór fagráð um velferð dýra yfir skýrsluna og komst að því að þessi veiðiaðferð gæti ekki samrýmst ákvæðum laga um velferð dýra og í framhaldinu var skipaður starfshópur matvælaráðherra til að fara yfir úrbótatillögur frá Hvali hf. Á meðan þessi óvissa ríkti þá tók matvælaráðherra þá ákvörðun að fresta hvalveiðitímabilinu. Þetta var kannski áhugaverðasti tíminn í sumar vegna þess að þá allt í einu heyrðust sterkustu gagnrýnisraddirnar á ráðherra ríkisstjórnarinnar, eins og svo sem oft áður úr hennar eigin röðum, úr samstarfsflokkunum í ríkisstjórn, frá flokknum sem stundum er kallaður besti samstarfsfélagi sem fólk í Vinstri grænum hefur þekkt en var nú aldeilis ekki dús við það að matvælaráðherra leyfði dýrunum njóta vafans.

Úrbótatillögur litu dagsins ljós og þessi starfshópur skilaði hugmyndum að breyttum reglum varðandi aflífun hvala sem leiddu til strangari reglugerðar og eftir henni var farið núna þegar veiðitímabilið fór aftur af stað í byrjun september. Síðan gerðist það í síðustu viku að einn hvalveiðibáturinn var stöðvaður vegna þess að orðið hafði frávik frá nýju reglugerðinni. Hann fór síðan aftur af stað í gær vegna þess að það var búið að vinna nýjar úrbótatillögur og allur þessi ferill sýnir svo vel hvers vegna ákvörðun um framhald hvalveiða er einfaldlega ráðherra og ríkisstjórninni ofviða. Það er kominn tími til þess að Alþingi stígi inn og skeri úr um það hvort halda eigi hvalveiðum áfram við Ísland eða hvort eigi að fella það undir vernd villidýralaga.

Hérna er almenningur nokkuð skýr. Það kom könnun í vor þar sem ljóst er að 42% fólks eru á móti hvalveiðum en 29% fylgjandi og stuðningur vex með aldri, enda held ég að ég hafi aldrei hitt manneskju undir mínum aldri — við skulum nota það sem viðmiðið — sem botnar í því af hverju í ósköpunum er verið að veiða dýr með jafn ómannúðlegum hætti og raunin er í jafn miklu tilgangsleysi og raunin er, vegna þess að markaður fyrir þessar afurðir er enginn. Hver vill kaupa kvikasilfursmengað hundafóður? Ég hef aldrei borðað það.

Síðan hefur umræða síðustu misseri reyndar dýpkað dálítið skemmtilega varðandi það hversu mikilvæg dýr hvalir eru. Það var nefnilega vinsælt hjá þeim sem töluðu máli hvalveiða fyrir ekkert allt of löngum tíma að láta eins og hvalir væru hræðilegar afætur á vistkerfi sjávar, hvalir væru einhver helsti samkeppnisaðilinn við heilbrigðan sjávarútveg íslensku þjóðarinnar vegna þess að þeir væru að éta svo mikið af einhverjum smásílum og þörungum og hvað það er og þetta meinta afrán hvala var gert að réttlætingu fyrir því að fólk þyrfti að grisja aðeins úr stofninum. Þetta hafa sjávarlíffæðingar ítrekað bent á að er tóm della og undanfarið hefur skilningur á mikilvægi hvala fyrir vistkerfi sjávar orðið meiri og útbreiddari. Hvalir eru nefnilega það sem mætti kalla mikilvirkustu garðyrkjumenn sjávarins. Sjórinn er nefnilega ekki jafn hreyfanlegur og við ímyndum okkur stundum, heldur er lagskipting sjávar gríðarleg þannig að á milli laga hreyfast næringarefni ekki svo glatt. Til að hreyfa næringarefni á milli sjávarlaga þá þarf einhver að gera það. Og viti menn, hvalir gera það, éta á einu lagi, skíta því annars staðar — næringarefni komið. Með þessu dreifa þeir áburði þar sem áburðar er þörf, styðja við frumframleiðslu í sjónum og byggja þannig undir heilbrigð vistkerfi, styrkja þannig fiskistofnana sem hvalveiðisinnar fyrri tíma sökuðu þá um að vera að veikja. Með þessu eru hvalir að efla lífríkið, auka súrefnisframleiðslu, gera þannig allt andrúmsloftið betra og svo þegar þeir bera beinin, drepast og sökkva til botns sjávar þá er þar með búið að farga einhverjum 30 tonnum af kolefni, í tilfelli langreyða, sem nýtist sem næring fyrir lífríki á hafsbotninum og helst þar. Þannig að hvalir eru að styðja við lífkerfið í kringum eyjuna okkar litlu, framleiða súrefni og farga kolefni. Allt er þetta eitthvað sem við getum þakkað þeim fyrir og ættum að gera frekar en að drepa þá.

Ég var búinn að fara yfir það hvers vegna villidýrlög væru hinn eðlilegi rammi fyrir hvali og eitthvað sem við ættum öll að geta verið sammála um, sama hvað okkur finnst um hvalveiðar sem slíkar. En þetta er eitthvað sem ríkisstjórnin er ekki sammála um. Á síðasta kjörtímabili háttaði svo að yfir sjávarútveginum var Sjálfstæðismaður og yfir umhverfismálunum var Vinstri grænn ráðherra. Sá Vinstri græni var sammála mér í óundirbúinni fyrirspurn um að sjávarspendýr ættu heima undir villidýralögum en Sjálfstæðismanninum fannst engin ástæða til. Fyrir vikið gerðist ekkert. Þessi málaflokkur hreyfðist ekki á milli ráðuneyta vegna þess að ráðherrarnir voru bara ósammála um grundvöllinn. Hlutverkaskipti urðu við myndun þeirrar ríkisstjórnar sem nú situr. Þá er komin Vinstri grænn ráðherra yfir sjávarútveginn og Sjálfstæðismaður í umhverfismálin en viti menn, þeirra afstaða er eftir sömu flokkspólitískum línum og áður. Umhverfisráðherrann hefur sagt að hann vilji ekkert endilega fá hvalina yfir til sín á meðan Vinstri græni ráðherrann segir að auðvitað væri hinn eðlilegi rammi villidýralögin.

Þannig að þó að matvælaráðherra væri til í að gefa hvalina frá sér, ef maður les á milli línanna, þá hljómar næstum eins og umhverfisráðherra vilji ekki taka við þeim með töngum einu sinni. Þess vegna þurfum við að stíga inn sem Alþingi. Hér getum við tekið ákvarðanir sem ganga þvert á ráðuneyti. Við þurfum ekki að festa okkur í þessum flokkspólitísku gryfjum sem eru innan ríkisstjórnarinnar. Við getum tekið ákvörðunina þvert á flokka í þágu dýranna.

Ég held ég láti hér staðar numið, frú forseti. Eins og ég segi er með þessu frumvarpi lagt til að banna hvalveiðar og færa hvali undir verndarvæng villidýralaga, vegna þess að Ísland á að vera leiðandi þegar kemur að verndun hafsins. Það er ábyrga afstaðan og það er líka sú eina rökrétta fyrir ríki sem á allt sitt undir því að sjórinn umhverfis landið sé heilnæmur og að stór og smá sjávardýr þrífist vel.

Í þágu náttúru, dýravelferðar, loftslags og hafs er nauðsynlegt að taka skrefið, stöðva hvalveiðar og vernda þessi mikilvægu og stórkostlegu dýr. Að lokinni þessari umræðu legg ég síðan til, frú forseti, að málið gangi til umhverfis- og samgöngunefndar.

###

Frú forseti. Já, það þarf að teikna upp þjónustuna og tryggja hagsmunina hjá fötluðu fólki en ég frábið mér að umhverfis- og samgöngunefnd beri ábyrgð á því. Það er ráðuneytið sem átti að vinna þessa vinnu. Ég ætla bara að segja það hér og nú, af því að ekki reikna ég með að hæstv. ráðherra taki málið aftur upp í ráðuneyti til að láta vinna það almennilega áður en það kemur til þingsins, að ef ráðuneytið ætlar að eiga einhverja von um að fá gott veður fyrir málið í umhverfis- og samgöngunefnd þá skal það vinna þessa vinnu núna áður en þingleg meðferð hefst í nefndinni. Þá skal ráðuneytið vinna þær reglugerðir sem þarf að setja og eiga það samráð sem þarf að eiga en ekki velta þeim bolta yfir á þingið. Það er ábyrgð stjórnvalda að eiga í uppbyggilegu samtali við hagsmunasamtök fatlaðs fólks til að tryggja réttindi þess. Stjórnvöld geta ekki hunsað þá skyldu sína og sagt: Þingið reddar þessu. Það er aumingjaskapur.

###

Frú forseti. Eins og kom fram hjá hæstv. ráðherra er málið endurflutt óbreytt frá síðasta þingi. Það kemur mér nokkuð á óvart. Eins og kemur fram í greinargerð voru gerðar athugasemdir við að ekki hefði t.d. verið haft samráð við hagsmunasamtök fatlaðs fólks varðandi það að koma til móts við þá aðila sem ekki geta sótt póstinn sinn í bréfakassasamstæður af einhverjum ástæðum, t.d. sökum fötlunar, aldurs eða veikinda. Þetta samráð er grundvallaratriði og mér fannst ljóst af umfjöllun nefndarinnar að það þyrfti að ná betur utan um þetta. Það er ekki hægt að renna blint í sjóinn með lagabreytingar án þess að eiga samráð við fatlað fólk. Þannig virkar einfaldlega kerfið okkar. Þetta er áhyggjuefni vegna þess að í sumar var sett af stað tilraunaverkefni með bréfakassasamstæður á Kópaskeri, praktískt dæmi þar sem ekki var haft samráð við þessi samtök, þar sem sett var upp samstæða en ekki hugað sérstaklega að því hvernig væri hægt að koma til móts við þá aðila sem ekki geta sótt póstinn sinn. Nú eru því sporin farin að hræða, frú forseti, og mig langar að spyrja hæstv. ráðherra beint út: Hvernig datt ráðuneytinu í hug að koma með þetta óbreytt, án þess að eiga þetta samráð sem þarf að eiga?

###

Heyr, heyr.Forseti. Hér talar ráðherra eins og það sé unnið á grunni einhverra gríðarlegra greininga og áætlana. Það er bara alls ekki raunin. Við afgreiddum hér fjármálaáætlun í vor þar sem var ekki minnst orði á að það ætti að fara að sameina þessa framhaldsskóla til að ná fram einhverjum markmiðum sem ráðherra nefnir hér nú. Og hafi ráðherra lesið þessa skýrslu sem notuð er til að sprengja upp samfélagið á Akureyri ætti honum að vera ljóst að hún er öll byggð á sandi. Allt þetta tal um þróun starfsnema og líffræðilega þróun og hvað það er — þetta eru tölur sem eru úr lausu lofti gripnar og samræmast ekki því sem er að gerast í þeim skólum sem um er að ræða. Ráðherra talar eins og það liggi fyrir greiningar og áætlanir en þetta er bara út í loftið. Undir liggur síðan hótun frá ríkisstjórn Katrínar Jakobsdóttur um að ef ekki verði látinn meiri peningur í þetta þá þurfi bara að skera kerfið upp, rústa kerfinu. Ef ríkisstjórn getur ekki fjármagnað menntakerfi,  til hvers er hún, ráðherra? Til hvers er ríkisstjórn sem ekki getur fjármagnað menntakerfi?

###

Forseti. Það er óhætt að segja að hugmyndir um sameiningu framhaldsskóla á Akureyri hafi fallið í grýttan jarðveg enda er þörfin óljós. Við MA stunda 600 nemendur nám, við VMA 1.200. Þetta eru vel rekstrarhæfar einingar ef ekki væri fyrir ómögulegar reglur að ofan. Halli á MA  eykst t.d. vegna þess að það er svo mikil ásókn í hann, ríkið bara borgar ekki fyrir nemendurna. Rekstur beggja skóla þyngist vegna húsnæðiskostnaðar, leigu sem þessir ríkisreknu skólar greiða ríkinu. Þetta er bara absúrd, forseti.

Þegar skýrsla um meinta eflingu framhaldsskólanna er lesin, sem ráðherra byggir ákvarðanir sínar á, þá blasir við að vandinn liggur ekki hjá skólunum sjálfum heldur ráðuneytunum sem eru bara illa haldin af einhverri excel-blindu. Ég geri ráð fyrir að ráðherrann viti betur en að ætla bara að halda fyrir nefið, sameina með valdi og reka skólann eins og eitthvert svínabú. Við sjáum orðið flest í gegnum leikrit ráðherra. Við sjáum að það hafi sennilega aldrei staðið til að sameina þessa skóla heldur sé þetta einfaldlega útspil. Það er verið að þyrla upp moldviðri vegna þess að ráðherrann er ósáttur við sinn hlut í fjármálaáætlun ríkisstjórnarinnar. Hann vill fá meiri pening í fjárlögum. Þess vegna vil ég spyrja ráðherrann: Nú hann búinn að sprengja upp skólasamfélagið á Akureyri bara til að kreista út fjármuni frá þeim sem meiru ráða við stjórnarborðið — er hann í alvöru að nota framhaldsskólanemendur sem peð í valdatafli innan ríkisstjórnarinnar?

###

Frú forseti. Mig langar að byrja á því að þakka þingflokki Samfylkingarinnar fyrir að leggja fram þessa tillögu. Ég vil kannski byrja á því hvernig tillagan myndi slá mann ef maður hefði búið í helli síðustu fimm ár og myndi koma hingað inn á þing, grípa tillöguna og lesa:

„Alþingi ályktar að fela ríkisstjórninni að gera tímasetta og fjármagnaða aðgerðaáætlun til að tryggja réttlát græn umskipti …“.

Er það ekki það sem hún á að gera hvort eð er? Þetta er svo mikið grundvallaratriði, svo mikið grundvallarverkfæri til að ná einhverjum árangri í loftslagsmálum, að auðvitað ætti ríkisstjórnin að vera löngu búin að gera þetta. En vandinn er einmitt, eins og virðulegur forseti þekkir vel, að hún er ekki búin að því.

Í lok sumars fékk ég svar frá hæstv. umhverfis-, orku- og loftslagsráðherra um það hvenær hann ætlaði að uppfæra þá aðgerðaáætlun sem liggur fyrir af hálfu ríkisstjórnarinnar, vegna þess að hún er frá árinu 2020 og er að uppistöðu til sú sama og var lögð fram 2018, stuttu eftir að ríkisstjórnin tók við. Árin 2018 og 2020 var ríkisstjórn Katrínar Jakobsdóttur með önnur markmið í loftslagsmálum en hún er í dag. Miðað var við að vera í samfloti með Evrópusambandinu um 40% samdrátt í losun. Nú er miðað við 55% en aðgerðaáætlunin hefur ekki verið uppfærð til að endurspegla það. Það er eins og ráðherranum hafi ekki dottið í hug þegar hann settist í embætti eftir kosningar 2021 að hann þyrfti kannski að endurskoða þetta grunnplagg síns ráðuneytis.

Í svari ráðherra sem ég nefndi hér kom fram að hann teldi sig ekki bundinn af neinu öðru en lagarammanum, þar sem stendur að aðgerðaáætlun skuli uppfæra eigi sjaldnar en á fjögurra ára fresti. Hann ætlar að fullnýta sér þann tíma og koma með uppfærða aðgerðaáætlun núna um áramótin, þegar meira en helmingur er liðinn af þessu kjörtímabili. Þetta heitir að sitja auðum höndum. Þetta heitir alla vega ekki að sýna metnað. Þess vegna er ég hræddur um, frú forseti, að við hér á þingi þurfum að taka þessi mál dálítið til okkar, eins og t.d. með því að leggja til að ríkisstjórnin geri þær áætlanir sem henni er augljóslega ekki treystandi til að gera upp á sitt eindæmi og ég held að þessi tillaga til þingsályktunar væri nauðsynlegur þáttur í því. Það fer nefnilega ekki alveg saman sá metnaður sem ríkisstjórnin segist hafa í loftslagsmálum og þær aðgerðir sem hún grípur til, hvað þá sá árangur sem hún getur sýnt af verkum sínum.

Nú er þessi ríkisstjórn búin að sitja frá árinu 2017, í sex ár, og þess vegna erum við farin að sjá afraksturinn og uppskeruna af því sem hún sáði. Hún getur ekki lengur skýlt sér á bak við að einhverjar fyrri ríkisstjórnir hafi verið algerlega glataðar í þessum málum, þó að núverandi ríkisstjórn innihaldi reyndar flesta sömu flokkana og þær ríkisstjórnir. Nei, það er ekki lengur skálkaskjólið sem hægt er að fela sig á bak við. Núna eru það aðgerðir ríkisstjórnar Katrínar Jakobsdóttur sem eru vegnar og metnar þegar við fáum útreikninga frá t.d. Umhverfisstofnun, sem sýndu nú í sumar að markmið ríkisstjórnarinnar um 55% samdrátt í losun gróðurhúsalofttegunda fyrir árið 2030 væri fjarri því að nást miðað við þær aðgerðir sem til eru. Í staðinn fyrir 55% væri líklegt að 24% næðust. Þetta er m.a. vegna þess að ríkisstjórnin settist ekki niður og uppfærði aðgerðaáætlunina þannig að hún endurspeglaði þann metnað sem hún segist hafa aukið, þann meinta metnað sem hún hefur í loftslagsmálum.

Eins og kom fram í máli hv. frummælanda Oddnýjar Harðardóttur hér áðan þá kemur vissulega fram í stjórnarsáttmála ríkisstjórnarinnar að miða skuli að því að aðgerðir í þágu loftslagsmála stuðli að réttlátum umskiptum. Þó það nú væri. Þó það nú væri að við nýttum ferðina þegar við erum að bjarga jörðinni til að byggja upp betra samfélag í leiðinni. Samlegðaráhrifin eru augljós og það væri sorglegt að vera í kerfisbreytingum án þess að ná þeim fram.

En hvað sýna verkin? Hv. þingmaður nefndi rafbílana sem ASÍ kom inn á í sinni umsögn á síðasta þingi. Þeir eru einmitt fyrirtaksdæmi um það hvernig ríkisstjórnin hefur verið með ekki bara skakkan fókus heldur allt of lítinn fókus. Til þessa hefur meginþungi þeirra fjármuna sem hafa runnið í gegnum ríkiskassann, hvort sem er með beinum útgjöldum eða með ívilnunum á gjaldahliðinni, farið í að niðurgreiða rafbíla. Það er vissulega ein af aðgerðunum sem þurfti að grípa til, en að hún sé langtum stærri en nokkuð annað sem þessi ríkisstjórn hefur gripið til — aðgerð sem gagnast fólki með tekjur yfir meðallagi, sem er ekki þannig úr garði gerð að tryggt sé að hún dragi einu sinni úr fjölda fólksbíla á götunum vegna þess að rafbíllinn getur verið fjórða eða fimmta bifreið á heimili ef fólk vill og ívilnunin fylgir samt, þá er ekkert réttlæti í þessari aðgerð. Ríkisstjórnin er búin að vera algjörlega blind á þennan þátt.

Síðan var annað sem ég hjó eftir hjá hv. frummælanda, að ríkisstjórnin þyrfti að sýna frumkvæði og vísa veginn. Það er svolítið erfitt að festa hönd á því hvernig þetta er gert, en þetta er það sem vantar mest hjá ríkisstjórninni. Það vantar að ríkisstjórnin setji raunveruleg markmið, fylgi þeim eftir með alvöruaðgerðum og fjármagni og vísi veginn. Það er kjarninn í því sem loftslagsráð nefndi í uppgjöri sínu sem hv. þm. Þórunn Sveinbjarnardóttir nefndi áðan: Það vantar stefnu. Aðgerðaáætlunin inniheldur míkróskópískar aðgerðir á afmörkuðum sviðum samfélagsins, það vantar stefnu yfir allt samfélagið um hvað eigi að gera. Þá dugar ekki að benda á eitthvað óljóst í stjórnarsáttmála sem á ekki einu sinni að reyna að ná fram miðað við aðgerðir. Það vantar skýra stefnu sem helst væri samþykkt hér á þingi, ríkisstjórnin myndi leggja hana fram og hleypa henni í gegnum þinglega meðferð, og það vantar að lögfesta markmið. Eina markmiðið sem er búið að festa í lög er kolefnishlutleysi árið 2040 og þá treysti ríkisstjórnin því að fólk væri bara búið að gleyma tilvist sinni. Við þurfum að lögfesta markmiðið sem er næst okkur í tíma um samdrátt í losun gróðurhúsalofttegunda árið 2030, markmiðið samkvæmt Parísarsáttmálanum sem ríkisstjórnin segir að sé 55% en þyrfti að vera hærra. Gott og vel, lögfestum bara markmiðið sem ríkisstjórnin er með, byrjum þar. Þá þyrfti alla vega að ná þessu markmiði um 55% en ekki láta duga að rétt slefa upp í 24%, sem stjórnin ætlar að láta duga.

En hvað er ríkisstjórnin síðan að gera í dag? Við ræddum þetta aðeins í kringum fjárlagafrumvarpið. Hún er að draga saman umfang aðgerða í þágu loftslagsmála. Árið 2024 er hún að fara að draga þær aðgerðir saman. Bein framlög til málaflokka umhverfis- og orkumála munu lækka um 1,7 milljarða ef við tökum út fyrir sviga peninginn sem er millifærður af gjaldahliðinni vegna rafbílaívilnunar, 1,5 milljarða lækkun á beinum framlögum. Stuðningur við rafbíla mun þar að auki lækka um 4,8 milljarða vegna þess að peningurinn sem er millifærður er þetta mikið lægri en hann var á gjaldahliðinni. Samanlagt er verið að taka málaflokkinn niður um 6,5 milljarða. Á sama tíma og ríkisstjórnin stendur fyrir aðgerðum sem auka losun ár frá ári er hún að draga úr beinum stuðningi við aðgerðir gegn loftslagsbreytingum. Ef við bætum síðan ofan á þetta þeirri nýju gjaldtöku sem verður á notkun rafbíla, sem mætti alveg flokka sem gjaldtöku sem vinnur gegn grænum umskiptum þótt ekki sé hún endilega ósanngjörn eða óréttlát, bætast þar við u.þ.b. 6,2 milljarðar. Samanlagt er verið að rifa seglin um rúma 12 milljarða. Á sama tíma birtist þingmálaskrá frá umhverfis-, orku- og loftslagsráðherra þar sem hann treystir sér ekki einu sinni lengur til að leggja fram frumvarp um að banna olíuleit í landi sem aldrei hefur borað eftir olíu.

Frú forseti. Við þurfum að taka á þessu stjórnleysi ríkisstjórnarinnar. Sú tillaga sem við ræðum hér er eitt af verkfærunum til þess.

###

Herra forseti. Í tilefni dagsins má ég til með að hrósa hv. þm. Sigmundi Davíð Gunnlaugssyni. Það var nefnilega á þessum degi fyrir sjö árum sem Alþingi Íslendinga samþykkti sennilega það eina almennilega sem ríkisstjórn hans gerði, að fullgilda Parísarsamninginn um samdrátt gróðurhúsalofttegunda til að við höldum hlýnun jarðar innan 1,5°C. Takk, Sigmundur Davíð, fyrir að hafa náð þessu í gegn á sínum tíma. Nú eru sjö ár liðin og í tilefni þeirra tímamóta er kannski rétt að líta um öxl og horfa fram á við. Ríkisstjórn Katrínar Jakobsdóttur er með það markmið að draga úr losun gróðurhúsalofttegunda um 55%. Hvernig gengur það? Ef við skoðum breytingarnar frá því 2015, þegar ríkisstjórn Sigmundar Davíðs Gunnlaugssonar gekk inn í Parísarsamninginn, hefur sú losun sem er á beinni ábyrgð stjórnvalda dregist saman um 5%. Hún hefur dregist saman um 140 kílótonn, munið þessa tölu. 140 kílótonn er samdrátturinn á þessum sjö árum. Hvað er fram undan? Fram undan þarf að auka þennan samdrátt um 1.400 kílótonn. Næstu sjö ár þarf sem sagt að skila tíföldu því sem hefur verið skilað á síðustu sjö árum og á sama tíma eru aðgerðir ríkisstjórnarinnar að skila aukningu ár frá ári. Síðustu þrjú ár hefur verið aukning á losun gróðurhúsalofttegunda og það stefnir í enn eitt aukningarárið í ár. Aðgerðaleysi ríkisstjórnarinnar og metnaðarleysi og sjálfsblekking þegar kemur að loftslagsmálum er orðið að sjálfstæðu vandamáli. Við verðum að byrja það starf sem Sigmundur Davíð Gunnlaugsson hóf og gera betur en Katrín Jakobsdóttir gerir og skila okkur í land þannig að við séum ekki að velta skuldinni yfir á komandi kynslóðir. En þá þurfum við að horfast í augu við það, herra forseti, að loftslagsstefna núverandi ríkisstjórnar er gjaldþrota. Á næstu sjö árum þarf að draga losun saman um tífalt meira en á síðustu sjö árum og það er ekkert í störfum ríkisstjórnarinnar sem sýnir að hún stefni þangað.

###

Forseti vill minna þingmenn á að gæta orða sinna. Þó að kannski megi gagnrýna almannatryggingakerfið þá gengur sennilega aðeins of langt að tala um heimsmet í heimsku og vitleysu í þingsal.

###

Herra forseti. Ef við hugsum okkur bara aðstæðurnar sem við erum að búa til fyrir fólkið sem kemur á eftir okkur, fólkið sem tekur við búi hérna ef við klúðrum loftslagsmálunum, þá held ég að það að keyra um á aðeins eldri bílum en við myndum vilja sé léttvæg fórn og eitthvað sem við þyrftum að skoða með opnum huga, hvort sem við búum á höfuðborgarsvæðinu eða landsbyggðinni. Svo er náttúrlega markmiðið ekki bara að skipta út mótornum í ökutækinu, það er líka að breyta samgöngumynstrinu þannig að ökutækjunum fækki. Við þurfum ekki bara hreinni bíla, við þurfum færri bíla. Þar er höfuðborgarsvæðið í sérstaklega góðri aðstöðu til að ná fram stórum breytingum á stuttum tíma. Í þéttbýlinu er hægt að gera fólki auðvelt að komast á milli staða bíllaust.

###

Herra forseti. Á þessu ári er búið að nýskrá 7.645 bíla sem ganga fyrir bensíni eða dísil að öllu eða einhverju leyti. Þessir bílar verða flestir alveg í fínu lagi 2025, 6, 7, 8. Þeir verða flestir í fínu lagi 2030. Á síðasta ári voru svona bílar sem voru nýskráðir yfir allt árið, af því að hérna erum við náttúrlega bara að tala um árshlutatölur, 12.000 talsins. Það er bara heill hellingur til af bílum sem munu vera fullboðlegir næstu árin þó að við myndum hætta að flytja inn og nýskrá bensín- og dísilbíla. Spurningin er: Ætlum við að leyfa nýskráningu á 12.000 bensín- og dísilbílum á ári í ár og næsta ár og eitthvað á þessum skala alveg til 2030 sem síðan verða hér á götunum til 2040 og spúa út koltvísýringi sem við þurfum að ná niður fyrir þann tíma? Við þurfum að gera allt; við þurfum að byggja upp hleðslunetið og við þurfum að búa í haginn fyrir öll umskiptin. Við þurfum að gera þetta allt samhliða. Við getum ekki beðið eftir því að allt verði tilbúið til að geta síðan tekið í gikkinn. Það ætti ekki að vera mikið mál, held ég, að flýta banni við nýskráningum bensínbíla vegna þess að það er til nóg af þeim á götunum í dag. Eins og ég segi: Þetta var frekar skýr niðurstaða þegar Orkustofnun kynnti orkuspárlíkanið. Þetta snýst bara um það hvort við ætlum að standast skuldbindingar og með því að hleypa fleiri bensínbílum á göturnar þá erum við að segja: Nei, við ætlum ekkert endilega að standast þær.

###

Herra forseti. Jú, hvata er þörf en það mega ekki bara vera hvatar. Ég held að við megum sletta latínu í ræðustól en hagfræðingarnir hjá Alþjóðabankanum tala stundum um „bonus malus“-kerfi, að til þess að ná fram hröðustu breytingum á kerfum þurfi bæði að vera með hvata og einhvers konar, ég vil ekki kalla það refsivönd en það er eitthvað öfugt við hvata. Þannig nærðu fram hámarksáhrifum. Varðandi rafbílana t.d. eða orkuskipti í vegasamgöngum þá erum við bara búin að vera með bónushlutann, við erum bara búin að leggja til styrki til ýmissa fyrirtækja, við erum búin að vera með ívilnanir hjá þeim sem kaupa hreinorkubíla. Hin hliðin hefur algerlega verið vanrækt og fyrir vikið hefur þetta verið nokkuð útgjaldaþungt fyrir ríkið. Eðlilegra hefði kannski verið að trappa í rólegheitum upp kolefnisgjöld á mengandi bílana og nota þær tekjur til að styðja við uppbygginguna hinum megin og ekki bara beint í vasa bíleigendanna heldur til að byggja upp innviðina sem þarf að stóla á. Það sem við, sem hið opinbera, þurfum líka að gera er að við þurfum að byggja upp valkostina. Ef við viljum koma fólki ekki bara út úr bensínbílum heldur rútubílum almennt þá þurfum við að gera fólki það kleift með því t.d. að hraða framkvæmdum við borgarlínu eins og við getum og með því að byggja upp strætókerfið hér á höfuðborgarsvæðinu og um allt land eins mikið og við getum samhliða því. Leið 55 til Keflavíkur er uppáhaldsdæmi okkar sumra um leið sem ætti að vera hryggjarstykkið í strætókerfi á Íslandi en er það ekki. Það er eitthvað skakkt við að leið sem gengur frá miðbæ Reykjavíkur til Keflavíkurstöðvar sé jafn léleg og leið 55. Síðan er arðbærasta fjárfestingin í samgönguinnviðum peningar í göngu- og hjólastíga og að hjálpa fólki að komast þannig á milli staða.

###

Herra forseti. Fyrst varðandi hver það er sem ætti að byggja upp þéttriðið net hraðhleðslustöðva um landið. Ég er ekkert viss um að það sé endilega Landsnet en það er spurning hvort Landsnet gæti haft eitthvert svona — nei,  kannski væri það Orkustofnun frekar sem ætti að stýra þar málum. Framkvæmdaraðilinn gæti síðan verið einhver veitufyrirtæki. En þetta eru allt útfærsluatriði. Mér finnst skipta máli í þessu að við setjum niður eitthvert skýrara plan. Það er heilmikil þróun að eiga sér stað. Við sjáum að olíufyrirtækin eru t.d. farin að breyta sínum bensínstöðvum hér á höfuðborgarsvæðinu í hleðslustöðvar, þau sjá að þar liggur framtíðin. En við erum samt enn þá með gloppur á þjóðvegunum úti um landið þar sem markaðurinn er kannski ekki jafn skýr. Það leiðir náttúrlega til þess að fólk í dreifðari byggðum getur ekki tekið þátt í grænum umskiptum með sama hætti og við sem búum hérna í þéttbýlinu. Þótt þau glöð vildu þá eru þau bara ekki með aðstöðuna til að hlaða þegar þau fara á milli staða. Þetta er eitthvað sem þarf að bæta úr.

Varðandi bílana þá tók Ísland mjög vel við sér í rafbílavæðingu en vandinn er að Ísland er líka enn þá rosalega duglegt að fjölga bensín- og dísilbílum. Samhliða rafbílavæðingunni hefur því ekki átt sér stað samdráttur í hinum bílunum sem hefði þurft og það er dálítið knýjandi vandamál. Fyrir ári kynnti Orkustofnun orkuskiptalíkan sitt og einn af fyrirlestrunum var undir yfirskriftinni: Er pláss fyrir einn bensínbíl til viðbótar? Þau bara hentu því inn í líkanið og svarið var nei, vegna þess að þessir bílar eru á götunum í kannski áratug. Ef við ætlum að standast markmiðið fyrir 2030 þá er eiginlega ábyrgðarhluti að hleypa einum einasta bensínbíl á göturnar árið 2023 af því að þeir verða enn til staðar þá.

###

Herra forseti. Ég verð nú bara að taka undir með hv. þingmanni. Þessi skekkja í búsetumynstri býr náttúrlega til ekki bara óhagræði heldur líka alls konar flöskuhálsa í kerfinu. Það að vera með þungamiðju alls heilbrigðiskerfisins á höfuðborgarsvæðinu er ekki „ideal“ form á því kerfi. Í rauninni er þetta á landsvísu bara sami vandi og við er að eiga á höfuðborgarsvæðinu þar sem öll byggð er austan megin en vinnustaðir vestan megin á nesinu. Skölum þetta upp á landið allt og þá er fólk farið að flakka á milli póla með sama hætti. Fyrir nokkrum árum fannst mér ég vera voðalega fyndinn þegar ég velti því upp hvað við myndum við gera þegar Íslendingar yrðu milljón manns, mér fannst það eitthvað svo fjarstæðukennt en nú erum við allt í einu að verða 400.000. Við þurfum bara að gera eitthvert plan fyrir milljón og það plan getur ekki verið að drita fólki niður í sömu dreifingu og er í dag heldur er milljón manna Ísland með Akureyri sem borg, Egilsstaði væntanlega líka, Árborg sem eitthvert metrópólís. Við þurfum einmitt að hugsa þetta næstu áratugi.

###

Átta.Herra forseti. Ég þakka andsvarið. Það eru tvö atriði þarna sem mig langaði sérstaklega að koma inn á. Í fyrsta lagi varðandi flugviskubitið. Nú er hv. þm. Akureyringur og þarf þess vegna vinnu sinnar vegna að fljúga til Reykjavíkur, er stórnotandi á flugi. Það er eiginlega ekkert mikið annað í boði. Við erum búin að byggja upp samgöngukerfi þar sem þú getur annaðhvort farið á einkabíl á milli Akureyrar og Reykjavíkur eða þú getur flogið. Hvorugt er „ideal“ kostur. Það er strætó hins vegar sem gengur þarna á milli. Hvað er hann, tíu klukkutíma eða átta? Átta klukkutíma og kostar ekkert svo mikið minna en flugmiði. Munurinn er eiginlega bara furðulega lítill. Við þurfum að endurhugsa almenningssamgöngur um allt land, einhvers konar strætó á sterum sem getur bundið í alvöru saman landshlutana. Af hverju förum við ekki að skoða næturstrætóa eins og eru í Noregi? Ef þú býrð einhvers staðar um miðjan Noreg þá geturðu bara farið í strætó að kvöldi og  leggst þar í rúm og þér er ekið til Óslóar. Þangað koma næturstrætóar af öllu landinu, skila fólki til Óslóar, það getur gert það sem það þarf að gera yfir daginn og tekur svo næturstrætó heim aftur. Þetta er alla vega valkostur sem fólk ætti að hafa.

Síðan varðandi hleðsluinnviðina fyrir rafbíla, sem ég er algerlega sammála um að séu ekki komnir á þann stað sem þeir ættu að vera, þá getum við horft til ESB. Í Brussel er verið að ganga frá reglum um gæði stofnvega þar sem ákveðinn þéttleiki á hraðhleðslustöðvum er hluti af viðmiðinu. Það mega ekki vera meiri en 60 km á milli stöðva af ákveðnum styrk og 150 km á milli enn sterkari stöðva. Svona þurfum við. Þarna þarf ríkið að stíga inn, ekki endilega með allar framkvæmdirnar og peninginn heldur með staðlana og reglurnar.

###

Herra forseti. Mig langar í minni seinni ræðu að fara aðeins dýpra ofan í tvo þætti sem ég ræddi í gær. Frekar en að skoða efnahagsástandið almennt þá boraði ég mig ofan í orku- og umhverfismálin og loftslagsmálin sem falla þar undir. Mig langar að byrja á því að ræða hér að við þurfum að veita stuðningi markvissar þangað sem hann gerir mest gagn, að beita ívilnunum þar sem ívilnana er þörf.

Tökum nokkur dæmi. Bílaleigurnar, sem fengu milljarðsstuðning til að kaupa rafbíla á þessu ári á sama tíma og þær skila milljarðahagnaði, er þörf til að veita sérstaklega fjárhagslega hvata til að fá þau fyrirtæki til að kaupa rafmagnsbíla frekar en jarðefnaeldsneytisbíla eða erum við kannski komin á þann stað að þurfa að hrinda í framkvæmd því sem ríkisstjórnin segist ætla að gera sem er að banna nýskráningu bensínbíla? Samkvæmt aðgerðaáætlun ríkisstjórnarinnar í loftslagsmálum á það að gerast 2030, sem var kynnt með pompi og prakt fyrir fjórum, fimm árum sem mjög róttæk aðgerð en er núna að koma í ljós að leiðir eiginlega af sjálfu sér. Markaðurinn verður bara farinn 2030. Ef við ætlum að láta stjórnvöld beita sér í þágu grænna umskipta þarf að færa þessi tímamörk nær okkur. Við þurfum að stefna að því að banna nýskráningu dísil- og bensínbíla, segjum 2025.

Hvað gerum við síðan í millitíðinni þegar það vantar mögulega ný ökutæki til að fylla það skarð sem myndast? Það er einmitt það sem hefði átt að ræða á þessum fimm árum þar sem stjórnvöld voru búin að ákveða að banna nýskráningu bensín- og dísilbíla. Það nefnilega vantar svo mikið að setja fast mark, að fastsetja að nú skuli hætt að nýskrá ökutæki af þessari gerð, og setjast síðan niður með þeim sem málið snerta; setjast niður með bílasölum, bílaleigum, olíufyrirtækjum — ætli það megi ekki tala við þau líka? — setjast niður með þeim og segja: Hér er markmið stjórnvalda fyrir samfélagið allt. Hvernig getum við náð þessu saman? Í staðinn erum við með markmið í aðgerðaáætlun sem ekkert hefur verið gert til þess að stefna beinlínis að. Það er bara beðið með að útfæra það í lögum einhvern tímann seinna. Væntanlega er það í tíð næstu ríkisstjórnar sem það á að gerast. Fyrir vikið er innflutningur á bensín- og dísilbílum of mikill. Jú, við erum, eins og hefur verið bent á, næstduglegust að nýskrá hreinorkubíla í heimi en við erum líka bara fjári dugleg að nýskrá alla hina bílana. Það er aðeins farið að síga niður en engu að síður voru — nú þarf ég að muna tölurnar, forseti. Á síðasta ári voru nýskráðir um 13.000 bílar ef ég man rétt. Eigum við að segja að 40% hafi verið rafmagnsbílar? Mig minnir það. Meiri hlutinn gekk fyrir jarðefnaeldsneyti. Þessu þurfum við að flýta og við þurfum að spyrja okkur hvort það að gefa bílaleigum milljarð sé endilega skilvirkasta leiðin til að ná þessu markmiði.

Svo hafa ívilnanir líka verið í fréttum síðustu daga vegna úthlutunar úr Orkusjóði sem fyrir helgi veitti styrki upp á í kringum milljarð. Þar af rann þriðjungur til býsna stöndugra fyrirtækja. Samherji, Arnarlax og Ísfélag Vestmannaeyja skiptu sín á milli þriðjungi af úthlutuninni, tóku um 300 milljónir til sín til þess að endurnýja tækjakost og ekki endilega þannig að hann verði algerlega hreinorku. Arnarlax fékk t.d. styrk til að útbúa sláturbát með tvinnvél sem þýðir að jú, vissulega gengur hún fyrir rafmagni að einhverjum hluta en einhver og jafnvel töluverður hluti orkunnar verður fenginn með bruna jarðefnaeldsneytis. Þessi upphæð er kannski ekkert gríðarlega stór en þetta er líka upphæð sem fyrirtæki sem skila milljarðahagnaði á ári ættu kannski bara að geta axlað sjálf sem hluta af samfélagslegri ábyrgð sinni og því að taka saman þátt í því að ná þeim grænu markmiðum sem við viljum ná sem samfélag.

Svo að við setjum þessar upphæðir í samhengi þá eru 300 millj. kr. jafn mikið og ríkið er að verða af í virðisaukaskatti á reiðhjólum og rafmagnsreiðhjólum á ári nema þar erum við að tala um þúsundir einstaklinga sem njóta þess. Nú er ég ekki með kolefnisútreikninginn, ábataútreikninginn, í hausnum enda efast ég um að hann hafi nokkurs staðar verið gerður í stjórnkerfinu en það kæmi mér ekki á óvart að fólkið sem fær litla styrki til að kaupa sér góð reiðhjól og rafmagnsreiðhjól, og leggur þar með mengandi bílnum sínum dagsdaglega, að samanlagt skili það væntanlega töluvert meiri samdrætti í losun gróðurhúsalofttegunda en þessi þrjú stórfyrirtæki sem fengu sömu upphæð og allir þessir einstaklingar. Það er bara eðlilegt að hvetja atvinnulífið áfram en mér finnst eðlilegt að við hvetjum almenning meira áfram. Þess vegna held ég að við ættum að skoða þessar ívilnanir til reiðhjóla- og rafmagnsreiðhjólakaupa og hækka þar öll viðmiðunarmörk eins mikið og við getum. Núna er hámarkendurgreiðsla virðisaukaskatts á rafmagnsreiðhjóli, ef ég man rétt, 96.000 kr. sem þýðir að ef hjólið er komið yfir hálfa milljón ertu farinn að greiða til ríkisins virðisaukaskatt af hjólinu. Rafmagnsreiðhjól, þau góðu, þau sem fólk notar í öllu slabbi, öllum stormum, allt árið um kring, þau kosta orðið hálfa og heila milljón, hvað þá ef við erum að tala um farmhjólin sem við sjáum fjölskyldur nota til að ferja tvo krakka á bögglaberanum eða vera með — hvað köllum við þetta? Þetta er ekki skott heldur svona geymslupallur framan á þar sem er hægt að geyma vörur, geyma börn, geyma eiginmann á leiðinni heim af skralli. Þetta eru hjól sem kosta eina, eina og hálfa, tvær milljónir. Þau eru farin að slaga hátt í verðið á mjög ódýrum bíl en þjóna líka sama hlutverki. Þau ná utan um allar þær þarfir sem fólk hefur fyrir samgöngutæki án þess að gera sömu kröfur til samgönguinnviða og bílar gera, án þess að valda hér umferðarteppu á morgnana, án þess að slíta malbiki og valda svifryksmengun, vegna þess að þetta eru allt vandamál sem rafbílar eru jafn slæmir með og bensínbílar. Þó að við losnum við losun gróðurhúsalofttegunda með því að skipta yfir í rafbíla stendur eftir að við þurfum að fækka bílum, sérstaklega í borgarumhverfinu, og það gerum við best með því að hjálpa almenningi, einstaklingum, að kaupa hjól. Þetta er ekkert flóknara, vegna þess að leiðirnar til að taka þátt í grænum umskiptum eru svo ofboðslega einfaldar. Flest kunnum við að hjóla. Flest getum við gengið á milli staða. Þau okkar sem geta þetta og vilja eiga að fá hvatningu til þess frá hinu opinbera í miklu meiri mæli en er í dag.

Þetta var nú bara fyrsta atriðið sem ég ætlaði að fara yfir af tveimur þannig að ég held að ég verði að láta þar við sitja. Ætli ég komi hinu þá ekki bara að í 2. umr. Mig langar rétt að lokum að benda forseta á breytingartillögur sem lagðar hafa verið fram af þingflokki Pírata hér við 1. umr. sem snúa að þessum málum ýmsum. Þar er t.d. gerð tillaga um að styðja Strætó og aðrar almenningssamgöngur til orkuskipta. Strætó hafði orkuskiptasjóð fyrir Covid sem þurfti að éta af til að komast í gegnum afleiðingar Covid þannig að hann nýttist ekki til orkuskipta. Þarna skulum við stíga inn og afhenda Strætó dálítið feitan tékka til að við getum losnað við dísilspúandi vagnana af götunum frekar en að eyða mörgum árum í að rífast um hvað sé ríkis og sveitarfélaga þegar kemur að því að fjármagna sameiginlega grunnþjónustu samfélagsins.

###

Frú forseti. Það er búið að tala ansi mikið um efnahagsþáttinn í þessu fjárlagafrumvarpi þannig að ég held að ég ætli ekki að bæta í þá umræðu — og þó. Engin störf á dauðri jörð var nú yfirskrift á ráðstefnu sem var haldin af ASÍ og öðrum heildarsamtökum verkafólks á Íslandi fyrir tveimur, þremur árum þar sem var verið að fjalla um umhverfis- og loftslagsmál og þá staðreynd að ef við göngum það nærri jörðinni, ef við göngum það mikið fram af vistkerfum jarðarinnar, ef við keyrum loftslagsbreytingar það langt áfram þá þurfum við ekki að spá mikið meira í annað, þá erum við ekki með það velsældarsamfélag sem við teljum okkur búa í. Við þurfum að takast á við loftslagsvandann samhliða öllum öðrum verkum okkar vegna þess að ef við gerum það ekki erum við ekki að búa í haginn fyrir komandi kynslóðir, við erum að ræna þær framtíð sinni. Þess vegna langar mig að fjalla um þann hluta fjárlagafrumvarpsins sem snýr að þessum þáttum.

Mig langar að byrja á því að tala um Noreg, frú forseti, af öllum stöðum. Ég held að núverandi forseti kunni nú að meta það að heyra aðeins sögur af Skandinövum. Norðmenn eru dálítil ólíkindatól; mesta olíuframleiðsluríki í heimi en jafnframt með einar metnaðarfyllstu loftslagsáherslur sem fyrirfinnast í lagasafninu. Það er ákveðin togstreita inni í þeim sem er kannski stundum erfitt að skilja. Ég ætla að leggja olíufýsnina aðeins til hliðar og fjalla um norsku fjárlögin vegna þess að þar er búið að búa til kerfi sem okkur vantar sárlega. Í norskum loftslagslögum stendur nefnilega að samhliða framlagningu fjárlaga eigi yfirvöld, eigi stjórnvöld, eigi ráðherrar að leggja fram, nú man ég ekki alveg hvað norska orðið var en ég held að við getum kallað það ársskýrslu um stöðu aðgerða í loftslagsmálum. Í þessari ársskýrslu á líka að koma fram hvernig fjárlagafrumvarpið sem lagt er fram mun hafa áhrif á loftslagið. Það fylgir sem sagt gróft loftslagsmat fjárlögum norska ríkisins þar sem kemur jafnframt fram hvernig aðgerðir þess standa á þeim tímapunkti. Með þetta í höndunum getur norska þingið tekið upplýsta afstöðu til þess hvort verið sé að færast aftur á bak eða áfram, hvort þau séu sameiginlega á réttri leið og standi sig vel. Við höfum ekki neitt svona, við erum í algjöru blindflugi. Við bara tökum við fjárlögunum og rennum í gegnum þau. Í 1. umræðu þurfum við að reiða okkur á eigið hyggjuvit. Í 2. umræðu fjárlaga getum við kannski stólað á umsagnir einhverra sérfræðinga úti í bæ. Norðmenn eru búnir að skylda ráðherrana sína til að gera þetta gagnsætt og opið, eins og við gerum t.d. varðandi fjármálaáætlun þar sem fjármálaráðherrann þarf bara að fá sérstakt ráð sérfræðinga til að vinna álit. Ef við hefðum haft svona verkfæri í höndunum, ef við hefðum hér á Alþingi Íslendinga verið með almennilegt mat á því hvaða árangri tilteknar aðgerðir myndu skila þá er mér t.d. til efs að þegar við vorum að ræða fjárlög fyrir árið 2021 og tekjubandorminn því til hliðar  hefði verið ákveðið í umfjöllun Alþingis að framlengja ívilnun til tengiltvinnbíla á þeim tímapunkti. Það kostaði marga marga milljarða í farartæki sem gengu að einhverju leyti, meira að segja að talsverðu, fyrir jarðefnaeldsneyti á tíma og við áttum að vera að setja alla okkar ívilnandi krónur í áttina að einhverju sem var eingöngu grænt.

Eins efast ég um að almennilegt loftslagsmat hefði hleypt hinum ýmsu ívilnunum til bílaleigna í gegn sem hér var þó gagnrýnt að orkuðu í það minnsta tvímælis. Stjórnarþingmenn gátu hunsað þau varnaðarorð og sagt að þar væri fólk bara eitthvað að misskilja og það var enginn hlutlaus aðili sem var hægt að leita til og biðja um að segja okkur hvort þetta væri til góðs eða ills. Þannig var ákveðið 2021, að mig minnir, að veita bílaleigum styrk til að hvetja þær til að kaupa rafmagnsbíla en styrkurinn lagðist á bensínbílana sem þær keyptu þannig að ef þær keyptu 10% rafmagnsbíla það árið gátu þær fengið, hvort það var 200.000 eða 300.000 kall á hvern bensínbíl sem þær keyptu. Svo er náttúrlega búið að ræða dálítið í þessari umræðu milljarðinn sem bílaleigurnar fengu í beinan rafbílakaupastyrk á yfirstandandi ári, á sama ári og þær eru að mala gull. Það er myljandi gróði á bílaleigum.

Allar þessar ákvarðanir snúast um ráðstöfun á miklum sameiginlegum fjármunum í þágu loftslagsmála, alla vega í orði kveðnu, án þess að það liggi fyrir eitthvert mat á áhrifunum, án þess að það liggi fyrir hversu margir olíulítrar sparast fyrir hverja krónu, gróft sagt. Þetta er það sem við köllum stundum abstrakt, að styrkja stjórnsýslu loftslagsmála, sem þarf að gera. Það að styrkja stjórnsýslu hljómar kannski ekkert geggjað spennó en snýst um þetta, að við séum að taka upplýstar ákvarðanir um málaflokk sem snýst hvorki meira né minna en um framtíðina.

Áhrifamat er eitthvað sem hefði verið gott að hafa með því fjárlagafrumvarpi sem við ræðum hér í dag vegna þess að ég held að það sé ekki öllum ljóst hvort er verið að taka skref áfram eða aftur á bak í þessu frumvarpi. Þannig orðaði hv. þm. Jódís Skúladóttir það svo í ræðu sinni hér í dag að framlög til loftslagsmála væru að aukast, þó ekki jafn mikið og hún hefði viljað sjá. En mig langar, frú forseti, að rekja hér aðeins hvernig framlögin eru í rauninni að dragast saman og það töluvert. Það stendur í greinargerð frumvarpsins, svart á hvítu: „Framlög til umhverfis-, og orkumála aukast um 5,8 milljarða frá fjárlögum fyrra árs … “ Svo heldur þetta áfram og þá segir: „Hækkunina má að stærstum hluta skýra með 7,5 milljarða framlagi til Orkusjóðs sem ætlað er að stuðla að orkuskiptum.“ Sem sagt: Framlögin til þessa málaflokks aukast um 5,8 milljarða vegna þess að 7,5 milljarðar voru færðir af öðrum lið. Þetta er peningur sem var inni í síðustu fjárlögum, peningurinn var bara á gjaldahliðinni. Þetta eru ívilnanir til ökutækja sem voru teknar í gegnum tekjubandorminn og snerust um niðurfellingu á gjöldum á hreinorkubíla. Nú er verið að færa þennan pening yfir á útgjaldahliðina, inn í fjárlögin, og þá lítur það út eins og fjárlögin séu að stækka þarna um sem nemur þessari tölu. En þetta er peningur sem var nú þegar til staðar í kerfinu. Þannig að það sem er kallað 5,8 milljarða aukning er í rauninni, þegar við tökum frá þessa 7,5 milljarða sem voru bara færðir á milli dálka, lækkun um 1,7 milljarða til umhverfis- og orkumála. Ef við skoðum þessar 7,5 milljarða verður myndin enn dekkri vegna þess að þeir eru fengnir úr því sem hét áður ívilnanir til ökutækja og voru 12,3 milljarðar, þannig að samhliða tilfærslunni á stuðningnum er hann lækkaður um 4,8 milljarða. Nú ætla ég ekki að segja að það sé endilega vitlaust á þessum tímapunkti að draga aðeins úr stuðningi til kaupa á rándýrum glænýjum rafmagnsbílum. Það er mjög eðlilegt á þessum tímapunkti í orkuskiptum að við endurskoðum öll þau plön, en við eigum þá kannski að gera eitthvað með þann pening sem losnar við það. Í staðinn eru þessir 4,8 milljarðar bara látnir gufa upp.

Ef við tökum saman þessa 1,7 milljarða lækkun á beinum framlögum til umhverfis- og orkumála, sem sagt 1,7 milljarða lækkun á málasviði 15 og 17, og 4,8 milljarða lækkunina sem ríkisstjórnin nýtir ferðina í þegar ívilnanir til ökutækja eru færðar á milli liða þá eru 1,7 milljarður plús 4,8 milljarðar samanlagt 6,2 milljarðar kr. sem er verið að lækka stuðning við orkuskipti og loftslagsmál um á þessum tímapunkti. Þetta er svona u.þ.b. helmingur af því sem ríkisstjórnin montaði sig af í greinargerðinni, af því að þessi framlög hefðu verið aukin á síðustu árum. Frá árinu 2021 er talað um að framlög til þessara málaflokka hafi verið hækkuð um 13,1 milljarð. Nú eru þau bara lækkuð um 6,2. Hér er verið að stíga skref aftur á bak af hálfu ríkisstjórnar sem er ekki nógu metnaðarfull í loftslagsmálum. Það byggir ekki í haginn fyrir efnahagslíf framtíðarinnar.

Svo ég vitni aftur í hv. þm. Jódís Skúladóttur, af því að ég átti hér orðastað við hana fyrr í dag þar sem ég benti henni á þessa raunverulegu lækkun á framlagi til umhverfis- og orkumála í fjárlagafrumvarpinu, þá bað hún mig að vera ekki að mála svona dökka mynd af öllu. Við værum, sagði hún, á réttri leið og að standa okkur vel. Hérna er kannski rétt að segja: Jú, sum okkar eru það. Almenningur er það, hann er nefnilega býsna duglegur að stíga í sínu persónulega lífi þau skref sem eru nauðsynleg til að vinna að grænni framtíð. En stjórnvöld eru það ekki. Ríkisstjórn Katrínar Jakobsdóttur er ekki að standa sig í stykkinu. Hún hefur sett sér markmið um 55% samdrátt í losun gróðurhúsalofttegunda fyrir árið 2030. Við skulum láta liggja milli hluta að þetta er ekki nógu metnaðarfullt markmið, því að vísindin kalla á eitthvað í kringum 70% en 55% er markmið ríkisstjórnarinnar. En í tengslum við bráðabirgðauppgjör Umhverfisstofnunar á losun ársins 2022, sem var vel að merkja þriðja árið í röð þar sem losun jókst á Íslandi, þá reiknaði hún út að þetta 55% markmið myndi engan veginn nást með þeim aðgerðum sem ríkisstjórnin er búin að setja niður og í stað 55% væri líklegt að 24% samdráttur myndi nást. Þetta myndu sumir segja að væri ekki að standa sig vel.

Síðan er ágætt að minna á uppgjör það sem loftslagsráð gaf út þegar það nálgaðist það að ljúka störfum núna í vor þar sem það í rauninni endurtók sömu hlutina og það hefur verið að segja ítrekað síðustu ár, án þess að mikið hafi verið á það hlustað: Það vantar markvissa loftslagsstefnu. Það vantar t.d. skilning á því hvað felst í lögfestu markmiði um kolefnishlutleysi fyrir árið 2040, sem er eina lögfesta markmiðið sem ríkisstjórnin hefur treyst sér til að setja á blað. Loftslagsráð segir líka að langtímaáætlanir og skammtímamarkmið séu ekki samræmd. Eitt af því sem mætti hugsa sér til að ná þessari samræmingu væri ef ríkisstjórnin myndi, eins og við höfum oft kallað eftir í þessum sal, lögfesta markmið um samdrátt í losun fyrir 2030. Markmiðið sem hún setur í stjórnarsáttmála væri ágæt byrjun, bara að setja eitthvað niður þannig að það sé ekki hægt að yppta öxlum þegar Umhverfisstofnun segir að það stefni í að ríkisstjórnin skili aðeins helmingi af því sem hún segist ætla að skila, að það hafi raunverulega vigt að ríkisstjórnin sé þar að ganga á bak lögfestra markmiða. Það væri held ég meiri hvatning fyrir hana að grípa til raunverulegra aðgerða. Svo hefur ráðið ítrekað bent á að það þurfi að uppfæra aðgerðaáætlun í loftslagsmálum og mig langar aðeins að víkja að því vegna þess að ég fékk svo áhugavert svar frá umhverfis-, orku- og loftslagsráðherra um daginn.

Aðgerðaáætlun í loftslagsmálum var fyrst lögð fram árið 2018 og miðaði þá við 40% markmið um samdrátt. Síðan var hún uppfærð árið 2020 og miðaði þá aftur við 40% samdrátt, þannig að heildarmyndin, heildarmarkmiðið hafði ekkert aukist. Nokkrum mánuðum eftir þessa uppfærslu tilkynnti forsætisráðherra síðan að Ísland ætlaði að vera samferða Evrópusambandinu í 55% markmiði um samdrátt og þá héldum við nú sum að þau myndu bara stökkva til og uppfæra aðgerðaáætlunina til samræmis við það, vegna þess að aðgerðaáætlun sem er sniðin að 40% samdrætti er aldrei að fara að skila 55% samdrætti. En það hefur látið á sér standa og ég spurði hæstv. ráðherra að því núna á síðasta vetri hvenær mætti vænta uppfærslu á aðgerðaáætluninni til að endurspegla þann aukna metnað sem ríkisstjórnin sjálf segist vera með. Ráðherrann segir, með leyfi forseta: „Samkvæmt lögum um loftslagsmál skal uppfæra áætlunina eigi sjaldnar en á fjögurra ára fresti.“ Hann tekur líka fram að planið sé að koma með nýja núna í kringum næstu áramót. Eins og við þekkjum örugglega flest sem höfum runnið á rassinn með verkefni þá ætlar ráðherrann að fullnýta allan þann frest sem hann getur kreist út úr kerfinu. Metnaðarfullur umhverfis-, orku- og loftslagsráðherra hefði náttúrlega gert það að sínu fyrsta verki á sínu fyrsta misseri í embætti að gera nýja aðgerðaáætlun í loftslagsmálum. Hann hefði síðan getað látið vinna hana aftur á kjörtímabilinu. En í staðinn hefur ráðherra útvistað pólitísku ábyrgðinni á þessu til atvinnulífsins, fengið ýmsa geira atvinnulífsins til að setjast yfir sín svið og setja markmið, án þess að það sé einhver miðlæg heildarsýn á vegum ríkisins. Ríkisstjórnin skilar auðu í þessum geirasamtali. Það er alltaf byrjað á öfugum enda. Þarna hefði ráðherrann átt að setjast í embætti, uppfæra aðgerðaáætlunina, leggja síðan fyrir atvinnulífið að koma með sína þætti inn í hana og svo kannski uppfæra hana aftur og taka þetta allt saman. Í staðinn stöndum við frammi fyrir því að það verður komið fram yfir mitt kjörtímabil þegar ríkisstjórn Katrínar Jakobsdóttur, sem segist vera með 55% markmið um samdrátt, verður loksins með aðgerðaáætlun sem segir að hún sé með það markmið.

Síðan langaði mig að fara í þingmálaskrá ráðherra og þar eru tvö mál sem mig langar að nefna í þessu samhengi. Annars vegar er það frumvarp um breytingu á lögum um loftslagsmál, niðurlagning loftslagssjóðs er það kallað. Þetta er frumvarp sem við þurfum að nálgast af mjög mikilli varúð því að hérna leggur ráðherra til að taka tvo sjóði sem heyra undir ráðuneytið, Orkusjóð og loftslagssjóð, og steypa þeim saman. Það er kannski hægt að skilja röksemdafærsluna eins og hún er lögð fram hérna en á sama tíma er lagt til í fjárlagafrumvarpinu að auka framlög til Orkusjóðs um þessa 7,5 milljarða sem verða ekki lengur ívilnanir í gegnum skattkerfið heldur bein framlög til fólks sem er að kaupa rafbíla. Þetta verður til þess að það verður eðlisbreyting á Orkusjóði og hann fer að þjóna allt öðrum markmiðum en áður. Það að steypa loftslagssjóði inn í það samhengi í ofanálag held ég að væri mjög varhugavert. Loftslagssjóður hefur alla burði til að vera útungunarstöð fyrir góðar hugmyndir, staður fyrir fólk, félagasamtök, lítil fyrirtæki til að sækja sprotastyrki, til að sækja styrki til að fóstra hugmyndir, til að sækja þolinmótt fjármagn sem er tilbúið til að styðja við grænar hugmyndir sem síðan þroskast yfir í eitthvað stórfenglegt í framtíðinni. Þetta hefur sjóðurinn átt dálítið erfitt með að gera vegna þess að honum hefur ekki verið búinn sá fjárhagslegi rammi sem upphaflega var lagt upp með, framlög til loftslagssjóðs eru rétt í kringum 100 milljónir á hverju ári. En við Píratar erum einmitt með breytingartillögu við fjárlög um að breyta þessu. Við leggjum til að framlagið fari upp í 800 milljónir. Þetta er hraustlegt stökk, skal ég viðurkenna, en við erum ekki að grípa þessa tölu úr lausu lofti heldur er þetta sú upphæð sem Ísland er farið að hafa í tekjur af ETS-kerfinu. Eins og kom fram í fyrirspurn sem hæstv. umhverfis-, orku- og loftslagsráðherra svaraði hv. þm. Bergþóri Ólasyni núna í sumar þá hafa tekjurnar sem íslenska ríkið hefur af ETS-kerfinu verið rétt yfir 800 milljónum síðustu tvö árin, virðast vera nokkuð stabílar á þeim stað eins og kerfið er í dag. Með þessu mætti segja að mengandi iðnaður á Íslandi, sem borgar náttúrlega inn í ETS-kerfið, væri að greiða til baka til grænnar nýsköpunar á landinu. Þarna værum við að sjá dálítið fallega birtingarmynd á mengunarbótareglunni. Síðan mætti skoða hvað annað væri hægt að gera með þær tekjur sem hægt er að hafa af ETS-kerfinu á næstu árum vegna þess að þetta er stjórntæki sem er búist við að verði öflugra á næstu árum, að uppboð á losunarheimildum muni afla töluvert meiri tekna á næstu árum, bæði vegna þess að til stendur að breyta reglum kerfisins en líka vegna þess að losunarheimildir eru bara farnar að hækka í verði, þetta er að verða eftirsóttari vara á markaði. Hérna er líka hægt að horfa til þess að þegar Evrópusambandið setti reglur utan um ETS-kerfið  hvatti það aðildarríki til að verja alla vega hlutfalli af uppboðstekjunum beint í aðgerðir sem vinna gegn loftslagsvandanum og ég held að það sé leitun að aðgerðum sem gera það betur en nýsköpun í gegnum loftslagssjóð.

Þá er það hitt málið sem mig langar að nefna á þingmálaskrá hæstv. umhverfis-, orku- og loftslagsráðherra og það er frumvarp til laga um breytingu á lögum um loftslagsmál, eins og hitt nema þetta snýst um styrkingu stjórnsýslu loftslagsmála. Það er löngu tímabært mál þar sem verður lagt til að endurskoða hlutverk loftslagsráðs í þá áttina að leggja aukna áherslu á ráðgefandi hlutverk og vísindastarf auk aðhalds- og eftirlitshlutverks. Nú erum við komin í hring því að þetta er það sem ég byrjaði ræðu mína á, það sem okkur vantar svo mikið, þessa hlutlausu greinandi rödd til að hjálpa okkur að taka upplýstar og réttar ákvarðanir í þágu framtíðarinnar. Þetta er t.d. ráð sem gæti bara lagst yfir aðgerðaáætlun í loftslagsmálum og verið dálítið afdráttarlausara í dómum sínum um aðgerðirnar en það ráð sem við höfum í dag. En það vekur óneitanlega athygli að þetta frumvarp verði ekki lagt fram fyrr en í mars samkvæmt þingmálaskrá ráðherrans, vegna þess að ef við lítum á tímalínuna fram undan þá er núna í lok þessa árs samkvæmt ráðherranum stefnt að því að uppfæra aðgerðaáætlun í loftslagsmálum. Fyrra loftslagsráð lauk umboði sínu núna um nýliðin mánaðamót og þá er spurning hvort ráðherra hyggist framlengja starfstíma fráfarandi loftslagsráðs, sem verði þá mögulega með veikara umboð til gagnrýnnar umfjöllunar en ella, eða hvort eigi að láta dingla í einhverju tómarúmi þangað til verður hægt að skipa samkvæmt nýjum lögum. Allt mun þetta gerast á sama tíma og verið er að leggja lokahönd á lykilstjórntækið í aðgerðum ríkisins í loftslagsmálum; aðgerðaáætlunina.

Þetta er náttúrlega enn eitt dæmið um að það hafi verið farið of seint og of hægt af stað í tíð núverandi ráðherra og enn eitt dæmið um það að á sama tíma og það ríkir neyðarástand í loftslagsmálum þá dregur ríkisstjórnin lappirnar í því að grípa til aðgerða. Það er kannski það sem situr eftir að loknum lestri þessa fjárlagafrumvarps, sem er eins og síðustu ár ekki að gera nóg í aðgerðum í þágu umhverfis- og loftslagsmála. Það er neyðarástand á jörðinni, það er neyðarástand í lofthjúpnum, en það er líka að nálgast það að vera neyðarástand í ríkisstjórninni eða af völdum hennar. Það er ekki nóg með að mannkynið sé búið að spúa út of miklum koltvísýringi á síðustu áratugum og öldum heldur sitjum við uppi með ríkisstjórn sem trúir því í hjartans einlægni, miðað við það hvernig hún talar, að hún sé að standa sig rosalega vel — en svo bara er hún það ekki. Það eru engar tölur sem sýna að hún sé að stefna í rétta átt. Það eru engar tölur sem sýna að ríkisstjórnin sé að gera nógu vel, en meðan hún trúir því þá grípur hún ekki til róttækari aðgerða og það er pólitískt neyðarástand.

###

Frú forseti. Nei, við erum ekki að fara í rétta átt. Ríkisstjórn Katrínar Jakobsdóttur er ekki að fara í rétta átt í loftslagsmálum. Hér er verið að draga saman bein framlög til umhverfis- og orkumála um 1,7 milljarða. Það er verið að minnka ívilnun til kaupa á hreinorkubílum um 4,8 milljarða án þess að sá peningur sé síðan notaður í eitthvað annað. Það er alveg eðlilegt að hætta að styrkja fólk hægri vinstri til að kaupa Teslur og nýta peninginn í eitthvað sem skilar meiri samdrætti í losun gróðurhúsalofttegunda. En það er ekki gert. Það er verið að klípa 6,5 milljarða frá þessum málaflokki á sama tíma og ríkisstjórnin er einmitt ekki að stefna í rétta átt. Það var aukning, losun jókst á síðustu þremur árum, á síðasta ári stóð hún í stað. Losun gróðurhúsalofttegunda á að vera að dragast saman á hverju einasta ári en samkvæmt bráðabirgðaútreikningum Umhverfisstofnunar þá er ríkisstjórnin hálfdrættingur á við það sem hún segist ætla að vera, 24% samdráttur í losun fyrir árið 2030 er það sem stefnir í, 55% er það sem þau segjast ætla að gera.

Frú forseti. Nei, við erum ekki að stefna í rétta átt. En ég ætlaði nú ekki að orðlengja um þetta. Mig langaði að spyrja um það sem hv. þingmaður vék hér að, framlagi til endurgreiðslna til sveitarfélaga vegna þjónustu sem þau veita samkvæmt 15. gr. félagsþjónustulaga, útlendingur í neyð, minnir mig að við köllum það ákvæði. Hér er væntanlega eitthvað sem snertir við þjónustusvipta flóttafólkinu sem ríkisstjórnin henti á götuna í sumar. Það gerðist fyrir um sex vikum og þá sagðist hæstv. félags- og vinnumarkaðsráðherra ætla að taka eitthvert samtal við fólk til að leysa þetta. Ég hef það frá félagasamtökum sem eru að halda þessu fólki af götunni, sem eru að sjá til þess að það hafi í sig og á, að það sofi ekki í gjótum í Öskjuhlíðinni núna þegar komið er næturfrost, að ekkert hafi heyrst frá ráðherra.  Mig langar að spyrja hv. þingmann: Á að gera eitthvað fyrir þennan hóp? Ef hún hefur ekki svörin þá er spurning hvort ég geti beðið hana um að koma því til ráðherra að svara símanum þegar félagasamtök sem eru að hjálpa þessu fólki reyna að ná í hann.

###

Frú forseti. Hv. þingmaður talaði um að framlög til umhverfismála hækkuðu ekki jafn mikið og hún vildi sjá í þessu fjárlagafrumvarpi. Mig langar að rekja tölurnar aðeins upp og spyrja hv. þingmann hvort sé ekki nær sanni að segja að framlögin séu að lækka. Í greinargerðinni í fjárlagafrumvarpinu stendur á síðu 133 að framlög til umhverfis- og orkumála aukist um 5,8 milljarða frá síðasta fjárlagafrumvarpi. Það er eftir að búið er að millifæra 7,5 milljarða sem áður voru á gjaldahlið. Þannig að þessi tilfærsla á framlögum sem voru til staðar þá þegar er notuð til að fela það að bein framlög til málaflokksins eru að dragast saman um 1,7 milljarða. Því til viðbótar eru þessir 7,5 milljarðar til hreinorkubíla lækkun frá þeim 12,3 milljörðum sem voru í ívilnanir gjaldamegin. Ég er alveg sammála því að það megi endurhugsa stuðning við kaup á hreinorkubílum, þó það nú væri, en það þarf að gera eitthvað með þann pening sem er klipinn frá. Þarna erum við að tala um 4,8 milljarða til viðbótar. Þarna er verið að rifa seglin og draga saman samanlagt um 6,5 milljarða, sem eru minni framlög til grænna umskipta. Svo gæti maður velt því fyrir sér, en við höfum náttúrlega ekki forsendur til þess vegna þess að loftslagsmat hefur ekki farið fram á þessu frumvarpi, hvort hækkun á notkunarhlið hreinorkubíla væri eitthvað sem ætti að flokka sem samdrátt, sem ætti að flokka sem „anti“-græna aðgerð. Auðvitað þurfum við að koma á einhvers konar föstu formi á þetta en þar erum við að tala um 6 milljarða í viðbót. Ef þetta væri allt lagt saman þá allt í einu núllast út öll hækkun sem hefur átt sér stað í þessum málaflokki frá árinu 2021.

Mig langar að spyrja hv. þingmann, en höldum þessari gjaldtöku á notkun til hliðar, ég er ekki alveg sannfærður um hana, það er verið að draga niður bein framlög til umhverfismála og það er verið að lækka ívilnun til kaupa á hreinorkubílum án þess að eitthvað annað komi í staðinn: Hvað skýrir þessa 6,5 milljarða lækkun í orkumálum og umhverfismálum?

###
