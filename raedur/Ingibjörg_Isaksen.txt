
Virðulegi forseti. Ég ætla að koma hér upp og fjalla aðeins um dagskrá þingsins og lýsa því yfir hvað ég er ósammála þeim þingmönnum sem hingað hafa komið upp. Vissulega er umræðan mikilvæg varðandi framkvæmd EES-samningsins, ég tek undir það, en hv. þm. Þórunn Sveinbjarnardóttir kom hér upp áðan og taldi afar mikilvægt í ljósi umræðna síðustu vikur að taka þessa umræðu um framkvæmdina á EES-samningnum fyrir. Fyrir mitt leyti og ef maður horfir til umræðunnar síðustu daga og vikur hér í samfélaginu þá myndi ég telja mun mikilvægara að taka útlendingamálið til umræðu hér í dag.

Mig langar bara að leggja til hér, fyrst þingmönnum finnst það afar mikilvægt að taka þessa umræðu við ráðherra, hvort það sé ekki hreinlega hægt að bæta henni bara aftan við dagskrána, aftan við umræðu um útlendingamál. Þá náum við þessu hvoru tveggja í dag.

###

Virðulegi forseti. Það er óhætt að segja að framkomnar þjóðlendukröfur fjármála- og efnahagsráðherra í allar eyjar og sker umhverfis landið sem eru ofan sjávar á stórstraumsfjöru veki gríðarlega mikil viðbrögð almennings. Sveitarstjórnarfólk víða um land hefur verulegar áhyggjur af málinu og segir kröfulýsinguna vera gríðarstórt inngrip í mat á eignarrétti og framtíðarsýn fjölmargra íbúa og landeigenda um land allt. Auk þess hefur borið á gagnrýni að ekkert samráð hafi verið haft við eigendur þessara eyja. Í staðinn fyrir samráð eða póst frá óbyggðanefnd frétta eigendur af kröfunni í gegnum fjölmiðla. Flestar eyjar sem kröfurnar beinast að eru þinglýstar eignir einstaklinga, sveitarfélaga og annarra aðila og í sumum tilvikum hefur ríkið selt eyjar sem það ætlar nú að taka aftur til sín.

Virðulegi forseti. Upphaflegur tilgangur með setningu laga um þjóðlendur var að leysa úr ágreiningi sem ríkt hafði í áratugi um eignarhald á hálendisvegum landsins eða þau svæði sem lengst hafa verið nefnd afréttir og almenningar. Þvert á upphaflegar áætlanir eru þessar kröfulýsingar ríkisins nú að skapa óvissu þar sem engin óvissa var fyrir auk þess sem þær leggja stein í götu hugmynda einkaframtaks um framkvæmdir og sköpun, enda ná þessar kröfur inn á byggð svæði. Að mínu mati er nú fulllangt seilst frá upphaflegum markmiðum laganna. Nú þegar er verið að sækjast eftir landsvæðum þar sem nú eru m.a. fasteignir og rúmast innan deiliskipulags sveitarfélaga. Það er eðlilegt að fólk sé ósátt því að ljóst er að þetta mun hafa töluverðan kostnað í för með sér fyrir sveitarstjórnir og eigendur þessara landsvæða. Þessar hugmyndir óbyggðanefndar hefðu þurft að fara í gegnum mun grófara sigti auk þess sem horfa hefði mátt á gömul skjöl sem þegar eru til staðar, því að þannig hefði mátt koma í veg fyrir óþarfaupphlaup.

###

Virðulegi forseti. Ég þakka hæstv. ráðherra fyrir heiðarleg svör því að við vitum að það er fljótt að fréttast úti í hinum stóra heimi ef við höfum ekki það sem til þarf til að standa vörð um landamærin okkar.

Mig langar aðeins að vinda mér að Norðausturkjördæmi. Mikil uppbygging hefur verið síðustu misseri á flugvöllunum, bæði á Akureyri og Egilsstöðum. Millilandaflug kallar á aukna landamæravörslu en aukin hætta er á að einstaklingar sem hingað eiga ekkert erindi eða í tengslum við fíkniefni eigi auðveldara aðgengi í gegnum flugvelli landsbyggðarinnar. Mig langaði því til að spyrja hæstv. ráðherra: Telur ráðherra landamæraeftirlit nægjanlegt á umræddum flugvöllum? Einnig, hvernig ætlar ráðherra að tryggja landamærin? Þá er ég líka að horfa t.d. á Keflavíkurflugvöll. Telur ráðherra tilefni til að herða landamæraeftirlitið enn frekar og það strax?

###

Virðulegi forseti. Ég ætla að gera líkt og flestir hér í dag og beina fyrirspurn minni til hæstv. dómsmálaráðherra. Núna um helgina voru fréttir í fjölmiðlum af einstaklingi sem hafði sótt hér um hæli sem pólitískur flóttamaður. Honum hafði verið synjað um vernd hér á þeim grundvelli að hafa þegar fengið vernd í Grikklandi. Manninum var vísað úr landi og sökum þeirrar hættu sem af honum var talin stafa var honum vísað brott í lögreglufylgd auk þess sem hann fékk á sig endurkomubann. Daginn eftir var hann þó aftur kominn til landsins og er hér enn. Hér er því svo sannarlega ekki um að ræða skilvirka brottför. En við spyrjum okkur eflaust: Hvernig má þetta vera? Hver er tilgangurinn við að leggja út í kostnaðarsaman brottflutning fyrir íslenska ríkið á einstaklingi með skýru endurkomubanni þegar landamærin eru, eins og margir segja, hriplek eins og gatasigti? Ég vil spyrja hæstv. ráðherra hvort eitthvað sé að gert til að koma einstaklingnum aftur úr landi og hvort það sé mögulegt að þetta sé eitt af fleiri sambærilegum dæmum úr kerfinu. Hvernig er eftirliti með landamærunum háttað og hvernig má vera að þetta sé sú staða sem uppi er?



###

Virðulegi forseti. Mig langaði bara að koma hérna í lok umræðunnar og þakka hv. þingmönnum fyrir þátttökuna. Þetta er búið að vera upplýsandi og skemmtileg umræða. Oft á tíðum þegar maður er flutningsmaður einhverrar skýrslu þá er maður kannski ekki nægilega duglegur að koma einmitt inn á þetta mannlega og hvernig starfið gengur fyrir sig, en hv. þm. Bjarkey Olsen Gunnarsdóttir fór mjög vel yfir það og kann ég henni bestu þakkir fyrir það. Það er nefnilega ansi margt sem á sér stað á þessum vettvangi og það er ekki einungis hagsmunagæsla fyrir Ísland heldur er þetta líka einmitt tengingar og samstarf og samvinna, mikilvæg tenging við þingmenn Evrópusambandsins eins og hefur komið fram,  mikilvæg tenging við þingmenn EFTA-þjóðanna. Við sjáum það að t.d. samstarfið við Liechtenstein, Sviss og Noreg er orðið töluvert betra og við erum dugleg að spyrja hvert annað hvernig hlutirnir eru hjá þeim og læra af hvert öðru og miðla upplýsingum sem er einmitt afar mikilvægt því að við hér á Íslandi þurfum ekki alltaf að vera að finna upp hjólið heldur einmitt að nýta það sem vel hefur tekist. Það er afar mikilvægt.

Um leið vil ég nefna það í lokin að það sem mér finnst líka mikils um vert er að samstarf okkar þingmanna sem erum í Íslandsdeildinni er mjög gott og við vinnum í rauninni þvert á flokka. Þarna eru ekki einhverjar pólitískar línur sem stýra ferðinni heldur vinnum við sem ein heild til að gæta hagsmuna Íslands. Það er afar mikilvægt og mér þykir vænt um það og vil þakka fyrir það. Þetta eru bara mjög góðar umræður og ég held að við förum ágætlega vel nestuð úr þessari umræðu inn í starfið og m.a. næstu ferð nefndarinnar sem er í næstu viku.

###

Ég þakka hv. þingmanni fyrir hans svar og tek alveg undir að umræðan er afar mikilvæg og þörf og einmitt að mismunandi skoðunum sé komið á framfæri. Við finnum það líka alveg að umræðan um Evrópusambandið tengist stöðu efnahagsmála í landinu hverju sinni. Þegar vextir og verðbólga eru með þeim hætti sem hefur verið undanfarna mánuði, þótt verðbólgan fari sem betur fer lækkandi, er farið í umræðuna í kringum samningaviðræður og inngöngu í Evrópusambandið. Svo þegar staðan er góð er það ekki mikið rætt.

Það sem mér finnst umhugsunarvert líka er að ég heyrði hv. þingmann tala um samtal, að það sé hlustað á áhyggjur þjóða innan Evrópusambandsins, að hafa rödd við borðið, vera til staðar við ákvarðanatökuna o.fl. Það sem mér finnst áhugavert er að í starfi okkar EFTA-nefndarinnar þá höfum við farið og átt mikið samtal og gott við þingmenn Evrópusambandsins um hin ýmsu mál til þess að gæta hagsmuna Íslands og við höfum rödd þar, alveg klárlega, og tengingar. En þar hafa alveg þó nokkrir þingmenn frá mismunandi þjóðum komið til mín, ég veit ekki hvort þeir hafa komið til annarra þingmanna í Íslandsdeildinni, og varað við inngöngu í Evrópusambandið. Það er svolítið áhugavert þar sem þetta eru klárlega þingmenn sinnar þjóðar þarna inni en þetta er vegna þess að þeir vilja meina að svona lítil þjóð hafi ekkert vægi. Eins og hv. þingmaður benti á áðan eru alveg litlar þjóðir þarna, einhver smáríki, en ekkert eins og Ísland og af 704 eða 706 þingmönnum Evrópusambandsins myndum við hafa sex hugsanlega.

Mig langar því aðeins að forvitnast varðandi hagsmunagæsluna, hvort henni sé betur komið innan Evrópusambandsins eða bara hreinlega með EES-samningnum sem er gríðarlega sterkur. Á fundum okkar EFTA-nefndarinnar hefur komið skýrt fram að Evrópusambandið myndi aldrei gera slíkan samning aftur eins og var gerður á sínum tíma við Ísland varðandi EES heldur yrði hann í raun í smærri bitum og ekki jafn hagkvæmum fyrir Ísland. Þannig að ég spyr hv. þingmann: Er Samfylkingin reiðubúin til þess að sleppa EES-samningnum og öllu sem því fylgir og valdi þingsins til að taka ákvarðanir varðandi það til að ganga í Evrópusambandið?

###

Virðulegi forseti. Ég vil þakka hv. þm. Magnúsi Árna Skjöld Magnússyni fyrir hans ræðu og bara í rauninni söguskýringar. Það er búið að vera mjög upplýsandi og áhugavert að hlusta á hans mál. Hann fór yfir mikilvægi EES-samningsins sem einmitt verður 30 ára í ár og mikilvægi samningsins fyrir Ísland og íslenskt viðskiptalíf og hagsmuni Íslands. Það má segja að það hafi varla í sögu landsins verið gerður jafn mikilvægur samningur fyrir Íslands hönd og þessi samningur.

Það sem mig langar að spyrja hv. þingmann út í er þessi málflutningur Samfylkingarinnar varðandi Evrópusambandið og inngöngu í sambandið. Hann talaði um vettvanginn, Evrópusambandið, og að eiga rödd við borðið og geta tekið ákvarðanir og annað en á meðan hefur maður heyrt formann Samfylkingarinnar tala um það að hún leggi ekki áherslu á inngöngu í Evrópusambandið. Hver er stefna Samfylkingarinnar í þessu stóra máli?

###

Frú forseti. Ég flyt hér skýrslu Íslandsdeildar þingmannanefndar EFTA og EES fyrir árið 2023. Fríverslunarsamtök Evrópu, EFTA og Evrópska efnahagssvæðið, EES, gegna veigamiklu hlutverki sem grunnstoðir íslenskrar utanríkisverslunar. Með aðildinni að EES njóta Íslendingar að langmestu leyti sömu viðskiptakjara og 30 önnur Evrópuríki með rúmlega 460 milljóna manna markað. Auk þess að koma að rekstri EES-samningsins hefur EFTA byggt upp öflugt net fríverslunarsamninga við ríki utan ESB, svonefnd þriðju ríki.

Íslandsdeild þingmannanefnda EFTA og EES myndar sendinefnd Alþingis, bæði í þingmannanefnd EFTA og þingmannanefnd EES. Þá myndar Íslandsdeildin ásamt fjórum þingmönnum úr utanríkismálanefnd sendinefnd Alþingis í sameiginlegri þingmannanefnd Íslands og ESB.

Árið 2023 áttu sæti í Íslandsdeild þingmannanefndar EFTA og EES eftirfarandi aðalmenn: Ingibjörg Isaksen formaður, Þorgerður Katrín Gunnarsdóttir varaformaður, Bjarkey Olsen Gunnarsdóttir, Diljá Mist Einarsdóttir og Gísli Rafn Ólafsson. Arndís Anna Kristínardóttir Gunnarsdóttir tók svo sæti Gísla Rafns í september síðastliðnum. Ritarar Íslandsdeildar voru Gunnþóra Elín Erlingsdóttir fram til 31. október og eftir það Eggert Ólafsson, lögfræðingur EES-mála.

Þingmannanefndin sótti alls sjö fundi á árinu og var starfsemi hennar með hefðbundnum hætti. Tveir þessara funda voru í tengslum við fundi nefndarinnar með ráðherrum EFTA og fjölluðu einkum um græna tækni, styrkjakerfi á heimsvísu og stefnu ESB á sviði efnahagsöryggis. Þá átti nefndin fund með utanríkisráðherrum EFTA-ríkjanna innan EES um EES-samstarfið. Framkvæmdastjórn þingmannanefndarinnar átti einnig fundi með þingnefndum, ráðherrum, stofnunum og hagsmunaaðilum í Nýju Delí og Mumbai um fríverslunarmál og aukið efnahagslegt samstarf í ljósi þess að fríverslunarviðræður EFTA-ríkjanna og Indlands standa yfir.

Staða Úkraínu í kjölfar innrásar Rússlands var áberandi í starfi þingmannanefndarinnar síðastliðið ár eins og árið þar á undan. Hinn 27. júní var sérstök athöfn í Schaan í Liechtenstein samhliða fundi þingmannanefndarinnar og ráðherra til að marka upphaf viðræðna við Úkraínu um endurbættan og nútímalegri fríverslunarsamning. Samhljómur var um að um mikilvægt skref væri að ræða. EFTA-ríkin hefðu sýnt Úkraínu stuðning í verki, m.a. með því að kalla eftir að Rússland léti af árásum á Úkraínu. Á árinu var jafnframt fjallað um þvingunaraðgerðir ESB gegn Rússlandi sem EES-EFTA-ríkin hafa tekið þátt í. Fjallað var um nýjar þvingunaraðgerðir sem ætlað er að koma í veg fyrir að aðilar komi sér undan reglunum. Þá var einnig rætt um mögulegar aðildarviðræður Úkraínu við ESB en Úkraínu var formlega veitt staða umsóknarríkis að ESB í júní 2022 og í desember síðastliðnum samþykkti ESB að hefja viðræður við Úkraínu.

Þá var þróun alþjóðaviðskipta, viðskiptastefna ESB og aðgerðir til að bæta samkeppnisstöðu innri markaðarins jafnframt áberandi umfjöllunarefni. Fjallað var um iðnaðaráætlun græna sáttmála ESB sem og um tvær tillögur að lagasetningu, annars vegar um aðgengi að hrávörum innan ESB og hins vegar um kolefnislausan iðnað. Tillögur þessar miða m.a. að því að draga úr hættu á því að ESB verði háð einstökum ríkjum um mikilvægar hrávörur eða um orkugjafa. Þeim er jafnframt ætlað að stuðla að umhverfisvænni framleiðslu orku og tækni á innri markaði.

Þingmannanefnd EES fundaði tvisvar sinnum á árinu og var venju samkvæmt fjallað um þróun og framkvæmd EES-samningsins á þeim fundum. Á fyrri fundi nefndarinnar í Strassborg í mars fjölluðu nefndarmenn Íslandsdeildarinnar um fyrirhugaðar breytingar á EES-löggjöf um viðskiptakerfi með losunarheimildir fyrir flug, sérstöðu Íslands og þeim verulegu áhrifum sem þær kæmu til með að hafa á íslenska hagsmuni yrðu þær teknar óbreyttar upp í EES-samninginn.

Fríverslunarsamningagerð EFTA við þriðju ríki var ofarlega á dagskrá þingmannanefndar EFTA. Fríverslunarsamningar fela í sér lækkun tolla og aukinn fyrirsjáanleika í alþjóðaviðskiptum, t.d. með ákvæðum um upprunareglur og takmörkunum á beitingu tæknilegra viðskiptahindrana. EFTA hefur verið í fararbroddi á heimsvísu í gerð fríverslunarsamninga. Í júní var fríverslunarsamningur við Moldóvu undirritaður og eru gildir samningar nú 30 talsins og taka til 41 ríkis. Samanlagt eru þessi fríverslunarsamstarfsríki næststærsti útflutningsmarkaður EFTA á eftir ESB með 12% hlutdeild í vöruútflutningi EFTA. EFTA á nú í fríverslunarviðræðum við Indland, Malasíu, Kósovó og Víetnam. Þá var, líkt og ég gat áður, tilkynnt um upphaf viðræðna við Úkraínu um uppfærðan fríverslunarsamning. Þingmannanefnd EFTA hefur á undanförnum árum stutt dyggilega við gerð fríverslunarsamninga EFTA og beitir sendinefndum og þingmannaheimsóknum til þess að kynna slíka samninga og afla stuðnings við gerð þeirra, líkt og í heimsókn til Indlands í apríl sem ég gat um hér á undan.

Frú forseti. Nánar er gerð grein fyrir því sem fram fór á fundum nefndarinnar í fylgiskjölum skýrslu þeirrar sem hér er mælt fyrir og vísa ég til hennar varðandi frekari upplýsingar um störf nefndarinnar. Ég vil að lokum nýta tækifærið hér og þakka félögum mínum í Íslandsdeildinni sem sitja núna þar og einnig þeim sem þurftu frá að hverfa og er mikið saknað, en ég vil þakka þeim fyrir gott samstarf á þessum mikilvæga vettvangi.



###

Virðulegi forseti. Ég vil byrja á því að þakka hv. þm. Gísla Rafni Ólafssyni fyrir ræðuna og stuðning við þetta mál. Það er alveg rétt hjá honum að mér þótti mjög vænt um hversu margir þingmenn skráðu sig á málið því til stuðnings og einmitt þvert á flokka. Ég held að meiri hluti flokka hér á þingi sé á þessu máli sem er mikið fagnaðarefni. Ég tek undir það með honum að ég bind vonir við að þetta mál nái fram að ganga og við getum líka bara öll lagst á eitt með það því þetta á ekki að vera pólitískt mál, þetta er samfélagslegt mál og við erum öll hér á þingi einmitt til þess að gera gott fyrir okkar samfélag.

En það er einmitt sláandi að síðastliðna tvo áratugi hefur fjöldi sjálfsvíga á ári ekki breyst. Hann hefur verið að meðaltali í kringum 40 sem er bara allt, allt of há tala og þar eru ekki taldar með sjálfsvígstilraunir. Með því að fara í þessar greiningar og kalla fram þessar upplýsingar og athuga hvort við getum séð einhvers konar mynstur, til að geta einmitt einbeitt og í rauninni beint okkar forvörnum frekar og skýrar að vissum þáttum, getum gripið þessa áhættuhópa, þá getum við vonandi komið í veg fyrir það að einhverjir taki þessa skelfilegu ákvörðun en líka einmitt aðstoðað aðstandendur sem sitja eftir sárir og með alls kyns spurningar varðandi af hverju viðkomandi tók þessa skelfilegu ákvörðun.

Ég tók eftir þessu sjálf þegar ég flutti þessa ræðu og við undirbúninginn að þetta er skammur fyrirvari þannig að ég geri ráð fyrir því að þessu verði breytt í nefndinni og vona einmitt að aðilar sendi inn umsagnir til að gera þetta mál jafnvel bara enn betra.

###

Forseti. Ég mæli hér fyrir tillögu minni til þingsályktunar um rannsókn á orsakaferli í kjölfar sjálfsvígs. Tillagan hljóðar svo:

„Alþingi ályktar að fela ríkisstjórninni að skipa starfshóp sem rannsaki afturvirkt mögulegt orsakaferli, áföll, lýðfræðilegar breytur, komur/innlagnir á heilbrigðisstofnanir og breytingar í lífi einstaklinga í undanfara sjálfsvígs. Starfshópurinn skili skýrslu með tölfræði og tillögum að aðgerðum, bæði fyrirbyggjandi og í forvarnarstarfi til framtíðar, eigi síðar en 1. maí 2024.“

Flutningsmenn tillögunnar eru auk mín hv. þingmenn Líneik Anna Sævarsdóttir, Þórarinn Ingi Pétursson, Bjarkey Olsen Gunnarsdóttir, Berglind Harpa Svavarsdóttir, Logi Einarsson, Oddný G. Harðardóttir, Gísli Rafn Ólafsson, Elva Dögg Sigurðardóttir, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Þingsályktunartillagan er sett fram í kjölfar samtala við heilbrigðisstarfsfólk, m.a. við verkefnastjóra sjálfsvígsforvarna hjá embætti landlæknis, en hún hefur að markmiði að stuðla að öflun gagna sem nýtast við greiningu á áhættuhópum í forvarnastarfi og við mótun fyrirbyggjandi aðgerða svo koma megi betur í veg fyrir sjálfsvígstilraunir og sjálfsvíg. Þegar andlát á sér stað er það rannsakað til þess að gera grein fyrir dánarmeini. Rannsóknir lögreglu og héraðslækna fara fram til að ákveða hvort andlát hafi borið að með saknæmum hætti eða ekki. Ef raunin er ekki sú er almennt ekki aðhafst frekar. Rannsókninni lýkur og orsökin er skráð í dánarmeinaskrá. Það á m.a. við ef um sjálfsvíg er að ræða.

Sjálfsvíg eru ekki rannsökuð afturvirkt þar sem undanfari þeirra er skoðaður í þaula í leit að þáttum sem komu einstaklingnum í það hugarástand sem hann var í við andlátið. Nauðsynlegt er að slík rannsókn fari fram með þeim hætti að fara afturvirkt yfir lýðfræðilegar breytur, aðstæður, atburði og möguleg áföll sem einstaklingurinn upplifði í undanfara sjálfsvígs. Þá er m.a. átt við brottfall úr skóla, atvinnumissi eða langvarandi atvinnuleysi, sambandsslit, makamissi, ofbeldi, neyslu vímugjafa og hvað annað sem getur haft áhrif. Með slíkri rannsókn er hægt að afla hagnýtra gagna sem geta skipt sköpum í áframhaldandi vinnu samfélagsins gegn sjálfsvígum, bæði í forvarnavinnu og við mótun fyrirbyggjandi aðgerða. Gögnin myndu einnig nýtast við það mikilvæga verkefni að greina áhættuhópa í samfélaginu, þ.e. þá hópa sem líklegri eru til að upplifa sjálfsvígshugsanir, gera sjálfsvígstilraunir eða deyja í sjálfsvígi, umfram hefðbundnar breytur á borð við kyn, aldur og búsetu. Nú eru slík gögn ekki til staðar.

Aðdáunarverð vinna á sér stað dag hvern hér á landi, bæði á stofnunum og hjá félagasamtökum. Sem dæmi má nefna upplýsingasíma heilsugæslunnar, 1700, hjálparsíma og netspjall Rauða krossins, 1717, vinnu Píeta samtakanna með ráðgjöf og stuðning fyrir einstaklinga með sjálfsvígshugsanir og aðstandendur þeirra, geðsvið Landspítala, BUGL, VIRK starfsendurhæfingarsjóð, Bergið Headspace og Sorgarmiðstöð, svo eitthvað sé talið. Einnig hefur talsverð vinna átt sér stað innan stjórnsýslunnar, þá aðallega á grunn- og framhaldsskólastigi og innan heilbrigðiskerfisins. Þá var aðgerðaáætlun til að fækka sjálfsvígum samþykkt af heilbrigðisráðherra 2018. Embætti landlæknis er miðstöð sjálfsvígsforvarna hér á landi og starfar í dag eftir henni.

Í lok síðustu viku bárust síðan fréttir frá landlækni um aðgerðir gegn sjálfsvígum og nýja miðstöð sjálfsvígsforvarna. Miðstöðin, sem hlotið hefur nafnið Lífsbrú, varð að veruleika þegar föstu fjármagni frá heilbrigðisráðuneytinu var veitt ótímabundið í sjálfsvígsforvarnir. Hér er verið að taka risastórt skref í átt að breytingum til hins betra og því ber sannarlega að fagna.

Virðulegi forseti. Sjálfsvíg eru viðkvæmt samfélagslegt málefni. Þau hafa mikil áhrif á aðstandendur og jafnvel heilu samfélögin. Áhrifin teygja anga sína víða en samkvæmt tölum frá Alþjóðaheilbrigðismálastofnuninni verða að meðaltali 135 einstaklingar fyrir áfalli í kjölfar sjálfsvígs eins einstaklings. Talið er að um 6.000 manns verði fyrir áhrifum af sjálfsvígum á hverju ári hér á landi. Samfélagið vill gera betur, grípa einstaklinga í áhættuhópum, ganga í fyrirbyggjandi aðgerðir, efla forvarnastarf og bjóða upp á sálræna aðstoð fyrir bæði einstaklinga í áhættuhópum og aðstandendur þeirra. Við höfum þörf fyrir að ávallt fari fram rannsókn, svo að komast megi að því hvað hafi gerst og finna alla annmarka sem eru á öryggisneti samfélagsins.

Ég bind vonir við að tillaga þessi nái fram að ganga og verði vísað til nefndar og fái þar góða málsmeðferð.

###

Virðulegi forseti. Ég vil þakka hv. þingmönnum fyrir þessar umræður. Þær eru búnar að vera líflegar og skemmtilegar og mjög áhugaverðar og upplýsandi.

Varðandi það sem hefur verið komið inn á um orkuskort hér á landi þá held ég að við séum öll sammála um að tryggja þurfi heimilum og litlum og meðalstórum fyrirtækjum orku hér á landi. En á móti kemur að við þurfum líka að hugsa um stóru myndina, hvernig samfélagi við viljum búa í og hvernig við ætlum að tryggja innviði, hvernig við ætlum að tryggja grunnþjónustu hér á landi og ég tala nú ekki um að efla enn frekar velferðarkerfið okkar. Til þess þurfum við útflutningstekjur og til þess þurfum við að hafa fyrirtæki í landinu sem þurfa þá einmitt líka að fá orku. Við sjáum að þessar skerðingar hafa áhrif á þessi fyrirtæki og þar af leiðandi á þá vöru sem þau flytja út og fá greitt fyrir. Þannig að þetta er stóra myndin sem við þurfum að huga að og að því að afla orku til þess að hlutirnir gangi og hjól atvinnulífsins geti gengið áfram.

Varðandi verð þá kom hv. þingmaður Samfylkingarinnar inn á að við þyrftum að tryggja heimilunum raforku á sanngjörnu og góðu verði og er ég alveg hjartanlega sammála því. Frumvarpið sem er búið að leggja fram hérna er samt sem áður ekki að tryggja jafnt verð til allra heimila á landinu. Það er vegna þess að einstaklingar sem búa í dreifbýli greiða hærra verð, vegna þess að flutningskostnaðurinn er hærri til dreifbýlisins heldur en hér í þéttbýlinu. Þetta er eitthvað sem við þurfum að skoða því þetta er óviðunandi og alls ekki við það búandi.

Hvað það varðar að ekki sé hægt að tala sýknt og heilagt um orkuskipti þá er ég hjartanlega sammála því að það er tómt að tala um það á meðan við sjáum að fyrirtæki þurfa að grípa til þess að brenna olíu í síauknum mæli, sem er algerlega óviðunandi.

Varðandi orkuþörfina. Við sjáum að þjóðir í kringum okkur eru að leita logandi ljósi að grænni orku. Þau gera ráð fyrir ekki nokkurra prósenta heldur tuga, jafnvel hundraða prósenta aukningu á þörf fyrir orku á næstu árum og ég skil ekki af hverju það ætti að vera eitthvað öðruvísi hér á landi. Sérfræðingar orkufyrirtækja  hafa bent á það í sínum raforkuspám að hér blasi við orkuskortur og það þurfi að bæta úr.

Varðandi fyrirspurnir hv. þm. Bergþórs Ólasonar þá held ég að það sé í rauninni tilefni til annarrar umræðu því það er of langt mál að fara yfir. — En takk fyrir góða umræðu.

###

Virðulegi forseti. Ég þakka hæstv. ráðherra fyrir að taka þessa umræðu hér í dag en orkumál og orkuöryggi þjóðarinnar hefur fengið mikla umfjöllun undanfarnar vikur sem reyndar kemur ekki til af hinu góða. Staðan á Íslandi er grafalvarleg. Kyrrstaða hefur ríkt um árabil og niðurstaðan er sú að orkuöryggi okkar er ógnað. Sú sorglega staða að við sjáum okkur knúin til þess að leggja fram frumvarp til að tryggja heimilum og litlum og meðalstórum fyrirtækjum forgang að raforku og horfum á fyrirtæki neyðast til að brenna olíu vegna skerðingar raforku til að halda daglegri starfsemi sinni er með öllu óásættanleg. Skerðing raforku kostar ríkissjóð, atvinnulífið og samfélagið allt talsverðar fjárhæðir á hverju ári. Samningar fyrirtækja vegna ótryggrar orku eru mikilvægir til að fullnýta kerfið og gera ráð fyrir skerðingum en skerðingunum hefur þó fjölgað og vara í lengri tíma en áður og fyrirséð að þeim muni fjölga enn frekar á næstu árum. Því er eflaust hægt að spyrja sig hvort um forsendubrest sé nú að ræða. Orkuöflun undanfarin ár hefur ekki verið næg þrátt fyrir ábendingar sérfræðinga um yfirvofandi orkuskort og þrátt fyrir áskoranir í loftslagsmálum, fólksfjölgun og fjölgun ferðamanna og aukna framleiðni fyrirtækja. Á 16 ára tímabili hefur aflaukning í kerfinu numið um 384 MW eða sem nemur einungis um 24 MW á ári. Ljóst er að stórauka þarf orkuöflun ef við ætlum að tryggja orkuöryggi hér á landi og ná okkar markmiðum í loftslagsmálum.

Eldsumbrot á Reykjanesskaga sýna okkur hvað náttúruhamfarir geta haft alvarlegar afleiðingar. Þar var og er Svartsengi í raunverulegri hættu vegna nálægðar við eldsumbrotin. Þaðan fær Reykjanesið heitt vatn og orku eða um 30.000 manns og þá er ekki talin atvinnustarfsemin sem þetta getur haft áhrif á.

Nýr raunveruleiki setur orkuöryggi, orkuöflun og flutningskerfið okkar í nýtt samhengi. Ítrekað hefur verið bent á mikilvægi þess að koma upp hringtengingu hér á landi, m.a. svo hægt sé með góðum hætti að flytja orku á milli landsvæða, nýta virkjanir betur og minnka sóun. Það sem hefur tekið áratugi þarf núna að taka mánuði eða örfá ár án þess þó að gefa nokkurn afslátt af þeim umhverfisþáttum er tengjast leyfisveitingum. Við hugum vissulega að vernd náttúrunnar en sagan hefur sýnt sig að vernd og nýting getur farið saman.

Landsnet hefur í forgangi að ráðast í framkvæmdir við flutningslínu frá Akureyri til Grundartanga. Allt ferlið við slíka framkvæmd er flókið og tekur langan tíma. Það er grundvallaratriði að þessari framkvæmd verði flýtt eins og unnt er, enda um þjóðaröryggi að ræða. Í fyrra hefði línan komið í veg fyrir skerðingar sem kostuðu þjóðarbúið um 5 milljarða. Vatnsstaða lóna var með þeim hætti á þeim tíma að aflaukning hefði verið á við eina Hvammsvirkjun. Þarna er hægt að auka aflið í kerfinu án þess að ráðast í virkjunarframkvæmdir.

Rammaáætlun 3 var samþykkt í upphafi þessa kjörtímabils en í nefndaráliti meiri hluta umhverfis- og samgöngunefndar var bent á mikilvægi þess að endurskoða rammaáætlun og þar með verndun heilu vatnasviðanna. Það þarf að nýta þau tækifæri sem okkur bjóðast hér og alls ekki útiloka virkjunarmöguleika til framtíðar. Þegar kostur er settur í verndarflokk í rammaáætlun er allt vatnasviðið verndað. Það hefur í för með sér að fleiri kostir á sama svæði sem gætu komið til greina komast ekki inn í rammaáætlunarferlið. Þetta útilokar kosti sem geta verið hagkvæmir en við vitum öll að vatnsföll á Íslandi eru ekki óþrjótandi. Mögulega þarf að skoða fleiri þætti þegar ákvörðun er tekin varðandi orkukosti, þætti er varða orkuöryggi, köld svæði og markmið ríkisstjórnar hverju sinni.

En það er afar ánægjulegt að sjá kollega mína hér á þingi loksins kveikja á perunni og átta sig á þeirri stöðu sem við erum í. Ég bind vonir við að yfirlýsingar þingmanna og heilu þingflokkanna séu ekki orðin tóm enda er ljóst að margir þessara þingmanna þurfa að taka U-beygju á sinni afstöðu, t.d. hvað varðar friðun og regluverk. Við þurfum að setja okkur markmið um hve mikillar orku við ætlum að afla til framtíðar og aðgerðaáætlun er lýtur að því hvernig við ætlum að afla hennar.

Ég vil nýta hér tækifærið og spyrja hæstv. ráðherra hversu mikillar orku hann telur okkur þurfa að afla til framtíðar og hvort ráðherra hafi sett upp aðgerðaáætlun til að afla þeirrar orku. Eins vil ég spyrja ráðherra hvort hann telji að í ljósi yfirvofandi orkuskorts sé þörf á frekari aðgerðum ríkisstjórnarinnar umfram sameiningu stofnana og ef svo er, hverjar þær eru.

###

Virðulegi forseti. Ég vil þakka hv. þm. Ingu Sæland fyrir hennar seinna andsvar og tek heils hugar undir að það er afar mikilvægt að ná  utan um allan hópinn heildstætt; stöðu þeirra, tekjur og allt sem því tengist, hvar þau búa. Það sem stjórnvöld hafa verið að gera er einmitt að bæta við og kaupa félagslegar íbúðir til handa þeim sem eru tekjulágir og falla undir þessi viðmið sem stjórnvöld setja hverju sinni varðandi greiðslugetu til húsnæðisins þannig að það sé einungis fjórðungur — að mig minnir, ég hef samt sem áður fyrirvara á því — tekna sem standi undir húsnæðiskostnaði. Á næsta ári t.d. hafa stjórnvöld fjármagnað kaup á 600 íbúðum til handa  þeim einstaklingum sem falla undir þetta kerfi. Vissulega viljum við að allir íbúar landsins njóti skjóls og hafi þak yfir höfuðið því að það er afar brýnt að fólk finni fyrir öryggi og geti sofið í rúmi með þak yfir höfuðið hverja einustu nótt.

###

Virðulegi forseti. Ég vil þakka hv. þm. Ingu Sæland fyrir hennar andsvar. Varðandi lögheimilið og jafnvel án vitundar eiganda: Það sem er verið að leggja til hérna er einmitt að það sé á ábyrgð eiganda viðkomandi tiltekins húsnæðis að tiltaka hversu marga íbúa hann telur og metur sem svo að geti skráð sig með lögheimili eða aðsetur í viðkomandi húsnæði. Það er afar mikilvægt því að nú í dag eru í rauninni engin mörk á því, þannig að hver sem er getur skráð sig í húsnæði án vitundar eiganda. Þarna er verið að varpa ábyrgðinni yfir á eigandann þar sem hann skráir tiltekinn fjölda.

Varðandi leiguhúsnæði almennt á Íslandi hafa stjórnvöld verið að kalla eftir því að fá upplýsingar um hvaða húsnæði er í boði og með hvaða hætti það er leigt út og til hversu margra einstaklinga. Það er afar mikilvægt að hafa gagnsæi í þessu kerfi, að við höfum upplýsingar um þetta, einmitt til þess að geta brugðist við hópum sem búa við óviðunandi aðstæður. Það sem við höfum líka séð í umfjöllun um þetta mál er að það er allt of oft að einstaklingar búa í húsnæði sem er óöruggt hvað varðar brunavarnir og fleira. Þetta mál er einmitt til þess fallið að tryggja þessum einstaklingum öruggara umhverfi á sínu heimili til að geta búið og það varpar ábyrgðinni yfir á eiganda húsnæðisins.

###

Virðulegi forseti. Ég vil þakka hv. þingmanni  fyrir andsvarið hans og spurningar sem eru afar mikilvægar. Ég tek undir það að eitt mannslát er  einu of mikið, það er alveg hárrétt. Varðandi refsingu af einhverju tagi þar sem einstaklingar búa við óviðunandi aðstæður ef til bruna kæmi  í húsnæði þá var fjallað um mögulegar sektir og farið yfir t.d. dagsektir sem slökkviliðið hefur tækifæri til að beita í dag en taldi í rauninni ekki ná fram að ganga nægilega vel vegna  tilheyrandi kostnaðar við það.

En við fjölluðum um þetta sem felur í sér að slökkviliðsstjóri fái heimild til álagningar stjórnvaldssekta á einstaklinga og lögaðila sem brjóta gegn ákvæðum 23.  og 24. gr. laganna, en þau ákvæði taka til brunavarna og brunahönnunar mannvirkja. Meiri hlutinn telur ákvæðið til bóta og leggur áherslu á að gætt sé að meðalhófs við beitingu sektarheimilda og undirstrikar að fram kemur í greinargerð með frumvarpinu að slökkviliðsstjóri beiti heimildum  í hófi og aðeins í alvarlegustu tilvikum. En þetta  snýst um það að   gerð er úttekt á húsnæði. Viðkomandi eigandi sem er ábyrgur fyrir húsnæðinu þarf að sinna  vissum úrbótum er tengist brunavörnum. Hann fær tiltekinn tíma til þess og ef hann hefur ekki sinnt því að þeim tíma liðnum þá er hægt að beita sektum.

Upplýsingagjöf …En varðandi seinni spurningu hv. þingmanns, ef hann vildi  minna mig á hver hún var. Já, upplýsingagjöf úr þjóðskrá, þá er það nú bara þannig að ég tel að gagnsæi sé afar mikilvægt og upplýsingagjöf einnig og þetta er  góður punktur sem hv. þingmaður bendir á og bara alveg þess virði að koma áleiðis sem ég mun taka til mín og koma til viðkomandi stofnunar. Takk kærlega fyrir.



###

Virðulegi forseti. Ég vil þakka hv. þingmanni fyrir hans andsvar og  tek undir mikilvægi þess að þetta mál sé hér fram komið því að þetta snýst um það   að tryggja öryggi íbúa hér á landi. Eins  snýst þetta um að tryggja öryggi björgunaraðila sem ráðast inn í brennandi hús, jafnvel til að bjarga mannslífum og oft og tíðum er það í húsnæði þar sem  brunavörnum er ekki nægilega vel sinnt og   jafnvel  húsnæði sem hefur verið breytt.

Varðandi tímann og hvort þetta mál sé komið of seint fram vil ég í rauninni einfaldlega  vísa til þess að mál sem þessi taka tíma. En auðvitað er það þannig að  þegar einn einstaklingur hefur látið lífið af völdum eldsvoða þá er það bara einu mannslífi og mikið. Það er verið að bregðast við til þess að bæta úrræði fyrir einstaklinga sem búa  í m.a. atvinnuhúsnæði, og fyrir börn sem búa í atvinnuhúsnæði, og er afar mikilvægt að bregðast við. Hvort  þetta leysi þennan undirliggjandi vanda núna þá snýst þetta frumvarp eingöngu um það að tryggja öryggi þeirra einstaklinga sem búa í óviðunandi húsnæði og  vísa til ábyrgðar þeirra einstaklinga sem eiga húsnæðið til þess að sinna nægilega brunavörnum, sem er afar brýnt.

###

Frú forseti. Ég mæli hér fyrir hönd meiri hluta umhverfis- og samgöngunefndar fyrir nefndaráliti í 542. máli sem er frumvarp til laga um breytingu á lögum um lögheimili og aðsetur, lögum um mannvirki og lögum um brunavarnir. Frumvarpið lýtur að úrbótum á brunavörnum og með því eru lagðar til breytingar á lögum um lögheimili og aðsetur, lögum um mannvirki og lögum um brunavarnir. Frumvarpið er samið með hliðsjón af skýrslu starfshóps um úrbætur á brunavörnum í húsnæði þar sem fólk hefur búsetu en skýrslan var gerð í kjölfar bruna við Bræðraborgarstíg í Reykjavík á sumarmánuðum 2020.

Nefndin hefur fjallað um málið og telur meiri hlutinn brýnt að það nái fram að ganga svo unnt verði að bregðast við núverandi aðstæðum í húsnæðismálum hér á landi. Á undanförnum árum hefur búseta á höfuðborgarsvæðinu tekið talsverðum breytingum en samkvæmt upplýsingum frá Þjóðskrá Íslands voru í byrjun september á þessu ári tæplega 4.000 einstaklingar skráðir án tilgreinds heimilisfangs á landinu öllu sem flestir búa nú í atvinnuhúsnæði.

Nefndin fjallaði um málið og fékk á sinn fund gesti og það bárust umsagnir en greint er frá því í nefndaráliti sem liggur hér frammi.

Í kjölfar umfjöllunar nefndarinnar um málið vill meiri hluti nefndarinnar árétta sérstaklega sérstakt aðsetur en nefndin fjallaði um breytingu sem lögð er til á lögum um lögheimili og aðsetur og felur í sér að heimila einstaklingum sérstaka aðsetursskráningu í atvinnuhúsnæði þar sem búseta í óleyfi á sér stað. Um er að ræða heimild til tímabundinnar skráningar í atvinnuhúsnæði sem uppfyllir ekki skilyrði 3. og 4. mgr. 2. gr. laga um lögheimili og aðsetur. Breytingin er lögð til í öryggisskyni með það að markmiði að efla öryggi þeirra sem búa í slíku húsnæði þó svo að gildandi löggjöf geri ekki ráð fyrir því að þar sé búið.

Í umfjöllun nefndarinnar um málið komu fram sjónarmið um að breytingin kunni að orka tvímælis og jafnvel fjölga í þeim hópi sem býr í atvinnuhúsnæði sem uppfyllir ekki ýtrustu kröfur laga. Meiri hlutinn bendir á að nokkur fjöldi fólks býr í dag í húsnæði sem ekki er skilgreint í skipulagi sveitarfélaga sem íbúðarhúsnæði. Þá er í greinargerð með frumvarpinu rakið að frumvarpinu er ekki ætlað að koma í veg fyrir óleyfisbúsetu heldur fremur að formfesta og skýra þær heimildir sem viðbragðsaðilar hafa til að bregðast við. Meiri hlutinn undirstrikar að hér er um að ræða tímabundið úrræði og tekur undir þau sjónarmið að ekki eigi að una og heimila ótímabundið skráningu aðseturs einstaklinga í atvinnuhúsnæði.

Þá fjallaði nefndin um breytingar sem eru lagðar til á lögum um brunavarnir. Markmiðið er að bæta úr gildandi lagastoð slökkviliðsstjóra og eftirlitsmanna hans um aðgang að íbúðarhúsnæði. Í greinargerð með frumvarpinu kemur fram að litið hafi verið svo á að slökkviliðið hafi heimild til að fara inn í atvinnuhúsnæði án dómsúrskurðar þrátt fyrir að fólk virðist búa í húsinu enda sé búsetan ólögleg. Hins vegar hafi sú staða ítrekað komið upp að slökkviliði hafi verið meinaður aðgangur að íbúðarhúsnæði. Í úrskurði Héraðsdóms Reykjavíkur sem vísað er til í nefndaráliti komst dómurinn að þeirri niðurstöðu að gildandi heimild 1. mgr. 20. gr. laga um brunavarnir uppfyllti ekki kröfur um skýrleika og vandaðan undirbúning lagaheimilda. Meiri hlutinn telur mikilvægt að bregðast við því sem fram kemur í framangreindum úrskurði og í umsögnum um málið til nefndarinnar var lögð áhersla á að til að eftirlitsaðilar geti sinnt skyldum sínum þurfi heimildir þeirra að vera skýrar og óumdeildar. Það eigi við um allt húsnæði, hvort sem um er að ræða íbúðarhúsnæði eða atvinnuhúsnæði. Meiri hlutinn telur því mikilvægt að ákvæði er kveði á um slíkar heimildir uppfylli þær kröfur sem gerðar eru til skýrleika lagaheimilda.

Breytingar á lögum um brunavarnir. Nefndin fjallaði einnig um breytingar á þessum lögum sem fela í sér að slökkviliðsstjóri fái heimildir til álagningar stjórnvaldssekta á einstaklinga og lögaðila sem brjóta gegn ákvæðum 23. og 24. gr. laganna en þau ákvæði taka til brunavarna og brunahönnunar mannvirkja. Nefndin fjallaði um þær heimildir sem slökkviliðsstjóri hefur nú til álagningar dagsekta en fram kom bæði í greinargerð með frumvarpinu og við umfjöllun nefndarinnar að dagsektir hafi ekki virkað sem skyldi. Með frumvarpinu er því lagt til að auka við heimildarákvæði sem gerir ráð fyrir því að slökkviliðsstjóri geti lagt á sektir í alvarlegustu tilvikum. Meiri hlutinn telur ákvæðið til bóta en leggur áherslu á að gætt sé meðalhófs við beitingu sektarheimildarinnar og undirstrikar það sem fram kemur í greinargerð, að slökkviliðsstjóri beiti heimildum sínum í hófi og sekti aðeins í alvarlegustu tilvikunum.

Nefndin fjallaði að auki um álagningu fasteignaskatta í þeim tilvikum sem einstaklingur hefur skráð aðsetur, sbr. 1. gr. frumvarpsins, og við umfjöllun hennar komu fram sjónarmið þess efnis að óljóst væri á grundvelli hvaða ákvæða laga um tekjustofna sveitarfélaga sveitarfélögin myndu í þessum tilvikum leggja á fasteignaskatta. Meiri hlutinn vill í því samhengi undirstrika að með frumvarpinu eru lagðar til úrbætur á brunavörnum. Hér er því um að ræða tímabundna skráningu aðseturs í atvinnuhúsnæði í eitt ár sem ekki er ætlað að hafa áhrif á byggðaþróun í sveitarfélögum og felur ekki í sér breytingar á ákvæðum laga um tekjustofna sveitarfélaga.

Meiri hlutinn leggur til að gerðar verði breytingar á frumvarpinu sem hér verða reifaðar. Í fyrsta lagi er lögð til breyting á lögum um lögheimili og aðsetur er varðar heimild til aðsetursskráningar í óviðráðanlegum tilvikum. Þjóðskrá Íslands er samkvæmt lögunum aðeins heimilt að skrá aðsetur einstaklinga innan lands þegar þeir þurfa að búa annars staðar en á lögheimili sínu vegna veikinda eða náms auk sérheimildar sem tekur til alþingismanna. Í óviðráðanlegum aðstæðum á við þær sem nú eru í Grindavík, þar sem rýmingar tiltekinna svæða er krafist, er mikilvægt fyrir viðbragðsaðila og aðra að geta í kjölfarið staðsett viðkomandi íbúa.

Með lögum um sérstakan sértækan húsnæðisstuðning vegna náttúruhamfara í Grindavíkurbæ sem samþykkt voru á Alþingi fyrr í þessum mánuði var samþykkt tímabundin heimild til handa einstaklingum með lögheimili í Grindavíkurbæ til að skrá aðsetur í fjöldahjálparstöðvum, frístundabyggð og atvinnuhúsnæði. Hins vegar hefur engin almenn heimild verið lögfest til aðsetursskráningar vegna slíkra „force majeure“-atburða í lögum um lögheimili og aðsetur. Er því lagt til að sérstaklega verði kveðið á um heimild einstaklinga til aðsetursskráningar í óviðráðanlegum tilvikum. Meiri hlutinn tekur fram að gert er ráð fyrir að heimildinni verði eingöngu beitt samkvæmt ákvörðun viðkomandi lögreglustjóra og þar skuli koma fram til hvaða einstaklinga eða til hvaða svæða umrædd ákvörðun nær, einungis þeim einstaklingum sem ákvörðunin nær til verði heimil aðsetursskráning á grundvelli ákvæðisins og skráningin gildi þar til almannavarnir og/eða viðkomandi lögreglustjóri tilkynni Þjóðskrá Íslands um að skilyrði hennar séu ekki lengur fyrir hendi.

Í öðru lagi er lögð til breyting er varðar frestun á gildistöku lögheimilisskráningar en með b-lið 2. gr. frumvarpsins er lagt til að gerð verði breyting á lögum um lögheimili og aðsetur sem kveði á um að þinglýstur eigandi fasteignar ákveði hversu margir einstaklingar megi hafa lögheimili í fasteign hans og tilkynni það til Þjóðskrár Íslands. Stofnunin leggur í umsögn sinni til að gildistöku ákvæðisins verði frestað til 1. febrúar 2025 og vísar til þess að um sé að ræða flókna breytingu sem krefjist umfangsmikillar vinnu. Að því virtu leggur meiri hlutinn til breytingartillögu um frestun á gildistöku ákvæðisins en telur jafnframt ástæðu til að árétta að ábyrgð á skráningu hvílir á þinglýstum eigendum fasteigna. Þá undirstrikar meiri hlutinn að úrræðið eigi að koma í veg fyrir að einstaklingar skrái lögheimili sitt á lögheimili annarra án samþykkis þinglýstra eigenda. Það komi hins vegar ekki í veg fyrir að þinglýstur eigandi leyfi tilteknum fjölda einstaklinga að skrá lögheimili á eign sína.

Þá er í þriðja lagi lögð til breyting er varðar brunavarnir í eldri timburhúsum en við meðferð málsins fyrir nefndinni komu fram þau sjónarmið að slík hús séu talin sérstakur áhættuþáttur í brunavörnum íbúða. Húsnæðis- og mannvirkjastofnun benti á í umsögn sinni að lagastoð skorti fyrir vinnslu átaksverkefna vegna brunavarna í eldri timburhúsum en fyrirhuguð átaksverkefni séu í samræmi við níundu tillögu í skýrslu um úrbætur í húsnæði þar sem fólk hefur búsetu í kjölfar brunans við Bræðraborgarstíg. Eigendur timburhúsa sem byggð eru fyrir 1999 verði virkjaðir til að framkvæma sjálfsmat á eigin brunavörnum. Verkefnið muni fela í sér vinnslu persónugreinanlegra upplýsinga sem stofnunin býr nú þegar yfir, þ.e. þinglýstra eigenda. Þá er gert ráð fyrir að stofnuninni verði heimilt að miðla niðurstöðum um einstakar fasteignir til slökkviliðs hlutaðeigandi sveitarfélags ef eigandi viðkomandi húsnæðis óskar þess að niðurstöður matsins verði skráðar í gagnagrunn stofnunarinnar. Með vísan til framangreinds leggur meiri hlutinn til ákvæði til bráðabirgða við lög um brunavarnir.

Að lokum er í fjórða lagi lögð til breyting á lögum um Húsnæðis- og mannvirkjastofnun sem felur í sér að stofnuninni verði heimilt að miðla til slökkviliðs upplýsingum sem hún hefur um búsetu fólks í húsnæði þar sem brunavarnir eru ófullnægjandi. Slík heimild yrði almenn og tæki þannig til allra tilvika þar sem stofnunin fær upplýsingar um slíka búsetu við framkvæmd lögbundinna verkefna sinna. Í erindi ráðuneytisins til nefndarinnar kom fram að þörf sé á almennari heimild þar sem slíkar upplýsingar gætu einnig komið fram við framkvæmd greiðslu húsnæðisbóta svo og í tengslum við skráningu leigusamninga í leiguskrá stofnunarinnar. Meiri hlutinn tekur undir þau sjónarmið ráðuneytisins sem hér hafa verið reifuð og leggur til breytingartillögu þess efnis. Vísast að öðru leyti til ítarlegrar umfjöllunar um breytingartillögur í áliti meiri hluta umhverfis- og samgöngunefndar.

Að framansögðu virtu leggur meiri hluti umhverfis- og samgöngunefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta umhverfis- og samgöngunefndar rita, auk þeirrar sem hér stendur, hv. þingmenn Bjarni Jónsson, sem er formaður nefndarinnar, Halla Signý Kristjánsdóttir, Njáll Trausti Friðbertsson, Orri Páll Jóhannsson, Vilhjálmur Árnason, Þorbjörg S. Gunnlaugsdóttir og Þórunn Sveinbjarnardóttir.

Frú forseti. Frumvarp þetta er einn liður í því að bregðast við stöðunni á húsnæðismarkaði. Hún hefur m.a. gert það að verkum að margir einstaklingar flytja í óleyfisíbúðir í atvinnuhúsnæði þar sem m.a. eldvörnum er illa eða ekki sinnt. Kröfurnar til slíks húsnæðis eru lakari, t.d. um brunavarnir, enda er ekki gert ráð fyrir að einstaklingar búi þar. Síðustu vikur og mánuði höfum við séð hversu hættuleg slík búseta getur reynst en almennt er um að ræða einstaklinga í neyð sem eru beinlínis settir í hættulegar aðstæður í gróðaskyni. Það er augljóst hversu nauðsynlegt það er að veita eftirlitsaðilum fullnægjandi lagastoð til að bregðast við. Þeir aðilar sem leigja atvinnuhúsnæði sitt út til óleyfisbúsetu verða að axla ábyrgð á því en með þessu frumvarpi er verið að tryggja viðeigandi eftirlitsaðilum heimild til að sinna eftirliti og beita sektarúrræðum þegar við á. Á meðan við erum að rétta úr kútnum á húsnæðismarkaði þá verðum við að koma í veg fyrir að erfiðar aðstæður fólks séu gerðar að féþúfu af hálfu aðila sem leyfa sér að virða hættu fólks í sínu húsnæði að vettugi. Það er von mín að þessu máli verði vísað til 3. umræðu en ég hef lokið máli mínu.

###

Virðulegi forseti. Það er ábyrgðarhluti kjörinna fulltrúa að halda sig í raunheimum og við staðreyndir. Samfylkingin hefur ekki látið staðreyndir eða gögn flækjast fyrir sér í þeirri vegferð að sannfæra íslensku þjóðina um það að íslenska heilbrigðiskerfið standi á brauðfótum, sé fjársvelt og þjónustan fari versnandi þrátt fyrir að staðreyndir og alþjóðlegur samanburður bendi til hins gagnstæða. Í tíð ríkisstjórnarinnar hafa framlög til heilbrigðismála vaxið um 32% á föstu verðlagi — 32%. Það gerir um 80 milljarða viðbót í kerfi sem vissulega þurfti á auknu fjármagni að halda. Í frumvarpi til fjárlaga er gert ráð fyrir 1 milljarði í varanlegt viðbótarfjármagn til heilbrigðisstofnana á landsbyggðinni og stefnan er að tryggja að þær stofnanir geti sinnt mikilvægri grunnþjónustu í sínu umdæmi og létt álagi af Landspítala og Sjúkrahúsinu á Akureyri. Sú viðbót kemur í kjölfarið á því að grunnrekstur allra heilsugæslustöðva var styrktur um 2 milljarða ásamt því að gerð var varanleg viðbótarfjárveiting upp á 450 milljónir til heilbrigðisstofnana til endurheimtar og endurreisnar. Þetta eru allt staðreyndir sem endurspegla áherslur ríkisstjórnarinnar um að standa vörð um heilbrigðiskerfið. Við erum á réttri leið og við höfum bætt verulega í en við vitum það líka að Róm var ekki byggð á einum degi. Vissulega má alltaf gera betur og alltaf viljum við meira fjármagn inn í velferðarkerfið okkar og því er afar ánægjulegt að heyra að Samfylkingin ætli ekki að láta á sér standa þar. En að halda því fram að kerfið sé fjársvelt og þjónustan fari sífellt versnandi á ekki við rök að styðjast. Fólkið sem vinnur dag og nótt í heilbrigðiskerfinu okkar á betra skilið.

###

Frú forseti. Ég mæli fyrir hönd meiri hluta umhverfis- og samgöngunefndar fyrir nefndaráliti um frumvarp til laga um breytingu á lögum um svæðisbundna flutningsjöfnun, nr. 160/2011. Nefndin fjallaði um málið og fékk á sinn fund gesti. Ein umsögn barst um þessi atriði og er greint frá henni í því nefndaráliti sem liggur frammi. Lög um svæðisbundna flutningsjöfnun tóku gildi árið 2012. Markmið laganna er að styðja við framleiðsluiðnað og atvinnuuppbyggingu á landsbyggðinni með því að jafna flutningskostnað framleiðenda sem staðsettir eru fjarri innanlandsmarkaði eða útflutningshöfn og búa því við skerta samkeppnisstöðu vegna hærri flutningskostnaðar en framleiðendur sem staðsettir eru nær markaði.

Tilefni frumvarpsins er að fram hafa komið ábendingar um að styrkir sem veittir eru samkvæmt lögunum hafi ekki skilað sér með nægilega sanngjörnum hætti til minni framleiðanda. Gagnrýnt hefur verið að lægstu styrkir séu of lágir en þeir sem sækja um lægstu styrkina eru almennt þeir sem standa höllustum fæti vegna smæðar sinnar. Ef þeir hætta að sækja um þá aukast styrkfjárhæðir til stærri aðila með tilheyrandi neikvæðum áhrifum á samkeppnisstöðu minni framleiðenda. Mikilvægt er því að brugðist verði við þessari stöðu og telur meiri hlutinn efni frumvarpsins stuðla að því að jafna samkeppnisstöðu smærri aðila gagnvart stærri aðilum á markaði og svara þannig kalli minni framleiðenda á landsbyggðinni um að styrkveitingar skili sér með  sanngjarnari hætti til umsækjenda. Með þeim megi betur ná þeim markmiðum svæðisbundinnar flutningsjöfnunar sem hafa jákvæð áhrif á byggðir landsins sem staðsettar eru fjarri markaði, en meiri hlutinn áréttar að framleiðsla er enn einn af hornsteinum byggðaþróunar og atvinnusköpunar.

Frú forseti. Meiri hlutinn telur að Ísland eigi að vera í fararbroddi í umhverfismálum á alþjóðavísu. Í stjórnarsáttmála Framsóknarflokks, Sjálfstæðisflokks og Vinstrihreyfingarinnar – græns framboðs kemur fram að orkuskipti séu ríkur þáttur í framlagi Íslands til að ná árangri í baráttunni við loftslagsvána samhliða því að styrkja efnahagslega stöðu landsins og vera í forystu í orkuskiptum á alþjóðavísu. Liður í fullum orkuskiptum er að gera Ísland óháð jarðefnaeldsneyti. Við umfjöllun málsins komu fram sjónarmið um að styrkir til jöfnunar á flutningskostnaði olíuvara, sem mælt er fyrir um í 7. gr. laga um svæðisbundna flutningsjöfnun, samræmist ekki þessum áherslum stjórnvalda í loftslagsmálum og heldur  ekki áherslum sem íslenskt samfélag og þær þjóðir sem við berum okkur saman við hafa unnið að í tengslum við orkuskipti. Gert er ráð fyrir að lög um svæðisbundna flutningsjöfnun falli úr gildi 31. desember 2025. Þar með falla úr gildi heimildir til veitingar styrkja til að tryggja framboð olíuvara með því að jafna flutningskostnað á olíuvörum sem eru til notkunar innan lands til svæða sem búa við skerta samkeppnisstöðu. Vegna þessa leggur meiri hlutinn til að bætt verði við frumvarpið ákvæði til bráðabirgða um að ráðherra skuli fyrir árslok 2024  gefa Alþingi skýrslu sem feli í sér áætlun um hvernig styrkir til jöfnunar á flutningskostnaði olíuvara verði lækkaðir í þrepum og að lokum felldir niður á gildistíma laganna. Á grundvelli þeirrar skýrslu verði unnt að grípa til viðeigandi lagabreytingar til að gera Ísland óháð jarðefnaeldsneyti. Meiri hlutinn undirstrikar mikilvægi þess að styrkir renni til framleiðenda í samræmi við markmið laganna. Við lækkun í þrepum með niðurfellingu þeirra styrkja sem nú renna til jöfnunar á flutningskostnaði olíuvara telur meiri hlutinn rétt að þeir styrkir renni til framleiðenda á landsbyggðinni í samræmi við markmið laganna.

Að framansögðu virtu leggur meiri hlutinn til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta umhverfis- og samgöngunefndar rita, auk þeirrar sem hér stendur, hv. þingmenn Bjarni Jónsson, Halla Signý Kristjánsdóttir, Orri Páll Jóhannsson, Njáll Trausti Friðbertsson, Vilhjálmur Árnason og Þórunn Sveinbjarnardóttir.

Frú forseti. Okkur er öllum umhugað um byggðaþróun og áttum okkur á mikilvægi þess að halda utan um brothættar byggðir. Það er okkar markmið að halda landinu öllu í blómlegri byggð. Í því felst m.a. að tryggja atvinnulíf á landsbyggðinni, nægileg tækifæri til þess að byggja rekstur og eflast, hvort sem um er að ræða stórar verksmiðjur eða smærri framleiðsluaðila í mikilli samkeppni sem hyggjast færa út kvíarnar. Hér erum við að svara skiljanlegri gagnrýni og tryggja þessum smærri framleiðendum sanngjarnari aðstæður, enda getur samkeppnisstaða þeirra reynst sérstaklega erfið, bæði vegna smæðar og fjarlægðar frá innanlandsmarkaði og/eða útflutningshöfn. Með því að jafna samkeppni milli aðila stuðlum við að blómlegri atvinnu og þá sérstaklega á landsbyggðinni. Þetta er mikilvægt skref í stóru myndinni þar sem atvinnutækifæri eru ein af grundvallarstoðunum í samkeppni byggða um  að fá til sín vinnuafl og öfluga einstaklinga.

###

Virðulegi forseti. Frumvarp til fjárlaga kemur til afgreiðslu þingsins á næstu dögum og eins og kemur fram í nefndaráliti meiri hluta fjárlaganefndar er ljóst að margir aðilar þurfa á nauðsynlegum stuðningi að halda. Meðal þeirra eru íslenskir bændur sem lengi hafa beðið aðgerða af hálfu ríkisins. Staða bænda er alvarleg og hér er um atvinnumál, fæðuöryggismál og ekki síst byggðamál að ræða. Meiri hluti fjárlaganefndar hefur lagt til að 198 millj. kr. verði varið í verkefni í þágu innlendrar matvælaframleiðslu. Það er aukið kynbótastarf, styrking innviðauppbyggingar, stuðningur við kornrækt og vinna við verndandi arfgerðir gegn riðuveiki í íslensku sauðfé. Ásamt þessu lagði Sigurður Ingi Jóhannsson, hæstv. innviðaráðherra, ásamt hæstv. matvælaráðherra og fjármála- og efnahagsráðherra, fram tillögur sem stuðla m.a. að nýliðun í greininni. Um er að ræða 1,6 milljarða kr.  stuðning til 982 einstaklinga. Meðal þeirra tillagna eru ungbændastuðningur, viðbótarfjárfestingarstuðningur, viðbótarbýlisstuðningur og viðbótargreiðslur á holdakýr. Þessar aðgerðir eru þýðingarmikið viðbragð við stöðunni í dag en er hægt að gera betur? Svarið við því er einfalt, það er já.

Mörg verkefni bíða enn og þar ætlar Framsókn að standa vaktina eins og alltaf. Við horfum til breytinga á tollvernd og aukinna innflutningskrafna í samræmi við staðla í innlendri matvælaframleiðslu. Einfalda þarf verkið í kringum framleiðsluna. Við ætlum að leita lausna í formi hlutdeildarlána og opinbers stuðnings við langtímafjárfestingar bænda og veita þarf afurðastöðvum heimild til sameiningar. Koma þarf frekari fjármagni til nautgripabænda sem og garðyrkjubænda. En ásamt þessu þurfum við áfram að stuðla  að nýliðun og kynslóðaskiptum innan greinarinnar. Allt raunhæfar lausnir sem gætu bætt stöðuna til muna.

Í gegnum söguna hafa bændur tryggt fæðuöryggi þjóðarinnar. Þeir verða ekki síður mikilvægir í framtíðinni. Nú þegar við skrifum handrit framtíðarinnar verðum við að tryggja að þeir séu vel í stakk búnir. Hér hafa margir þingmenn talað fyrir bættum aðstæðum bænda og ég trúi ekki öðru en að nú láti þeir verkin tala.

###

Virðulegi forseti. Ég þakka hv. þingmanni fyrir andsvarið og hugleiðingarnar varðandi orkuöflun hér á landi og tímann sem hún tekur. Ég hef verið frekar skýr í því máli um hvað mér finnst persónulega varðandi framganginn í þessu. Það er afar mikilvægt að þetta gangi hratt fyrir sig. Það hefur verið bent á það ansi lengi af orkufyrirtækjum að hér á Íslandi skorti orku. Við þurfum í rauninni að hafa skýra framtíðarsýn um það hvernig við ætlum að afla hennar. Af því að hv. þingmaður ætlaði ekki að fara inn í þriðju rammaáætlun þá er samt mikilvægt að nefna hana sem dæmi sem hefur verið leyst og var staðnað í níu ár í þinginu. Umræðan um hvernig rammaáætlunin er og ferlið þar held ég að kalli jafnvel á sérstaka umræðu því að þetta er flókið ferli og er kannski ekki alveg eins og var lagt upp með í upphafi.

Varðandi dreifingu orkunnar þá tekur því miður of langan tíma að byggja upp byggðalínu og dreifikerfi raforku. Ef allt gengur eftir held ég að kaflinn frá Akureyri að Akranesi muni taka 10–12 ár, svo framarlega sem engar kærur koma og eitthvað svoleiðis. Það er allt of langt og þýðir það að leyfisveitingaferlið okkar er flókið og tímafrekt. Ég veit að hæstv. ráðherra er að vinna að því að einfalda leyfisveitingaferlið og stytta þann tíma, sem er afar mikilvægt. Hins vegar er líka mikilvægt að taka það fram að frumvarpið sem var samþykkt hér á síðasta vetri hvað varðar það að leyfa stækkanir virkjana á þegar röskuðum svæðum, sem gefur okkur aukna orku og fyrirtæki eru þegar farin að huga að, er afar mikilvægt fyrir okkur. En betur má ef duga skal og við eigum að leita allra mögulegra leiða til þess að afla orku hér á landi. Ég hef m.a. óskað eftir skýrslubeiðni hvað varðar mögulega stækkun á smávirkjunum um land allt á þegar röskuðum svæðum, af því að ég veit að margar smávirkjanir gætu nú þegar framleitt meira en hafa ekki leyfi til þess þar sem þær þurfa að vera undir 9,9 MW. Ég veit að það er í vinnslu núna í ráðuneytinu og verður fróðlegt að heyra hvað kemur út úr því.

###

Virðulegi forseti. Ég vil þakka hv. þm. Bergþóri Ólasyni fyrir hans andsvar og þessa hugleiðingu um hvort við séum eftirbátar annarra þjóða þegar kemur að loftslagsmálum. Nei, að mínu mati erum við það alls ekki heldur erum við í aðdáunarverðri stöðu hvað varðar þessi mál með alla okkar grænu orku. Hins vegar er það mikilvægt að við höllum okkur ekki aftur í sætunum og gerum ekki neitt. Við verðum að halda áfram. Af því að hv. þingmaður fór í sinni ræðu hér áðan  yfir ábyrgð annarra þjóða og losun þeirra er mikilvægt að hafa það í huga að aðrar þjóðir mega líka vissulega gera betur. En við eigum samt sem áður alltaf að líta í eigin barm og skoða hvað við getum gert frekar. Í umræðum í gær sem ég vitnaði til í mínu máli kom skýrt fram að það er afar mikilvægt að við séum að afla frekari grænnar orku til þess að geta farið í orkuskipti og sinnt atvinnulífinu og stækkandi samfélagi. Það var kannski meiningin í upphafi minnar ræðu að það væri mikilvægt að við séum á tánum og fylgjum hlutum eftir og séum ábyrg hvað þetta varðar.

###

Virðulegi forseti. Það kom skýrt fram í umræðum hér í gær um loftslagsmál að við ætlum okkur ekki að vera neinir eftirbátar í baráttu heimsins í loftslagsmálum en eitt stærsta verkefnið í þeirri vinnu er að lágmarka losun gróðurhúsalofttegunda. Frumvarp þetta sem við höfum hér til umræðu er einmitt til þess fallið að innleiða ETS-kerfi Evrópusambandsins í íslenska löggjöf og má segja að það sé heilt yfir jákvætt skref áfram og er það leið til að hvetja fyrirtæki til að losa minna. Hins vegar þurfum við að hafa í huga, eins og með allt regluverk sem gilda skal í fjölmörgum ríkjum, hvort sem þau eru stór eða smá, að vert er að staldra við og greina umfang þess og í rauninni þýðingu fyrir Ísland. Við Íslendingar eigum öll að beita okkur í beinni hagsmunagæslu fyrir landið því að við erum hvorki milljóna manna ríki né staðsett á meginlandi Evrópu. Ísland er 400.000 manna ríki, eyríki í Norður-Atlantshafi í talsverðri fjarlægð frá meginlandi Evrópu; ríki sem er að mestu knúið áfram með hreinum og sjálfbærum orkukostum. Vissulega fylgja þessu gallar og áherslur sem eru frábrugðnar hefðbundnum Evrópuríkjum. Því getur það hæglega gerst að ákvæði regluverks frá risastóru milliríkjasambandi sé ekki samið með sérstakar aðstæður fjarlægs eyríkis í huga. Hér eiga þau sjónarmið við að taka þurfi sérstakt tillit til okkar aðstæðna. Við viljum sinna okkar skyldum á sviði loftslagsmála en getum ekki virt að vettugi nauðsyn þess að flagga þeim atriðum sem henta ekki íslenskum aðstæðum.

Hér hefur t.d. verið rætt mikið um flugið og það samkomulag sem hefur náðst en fleiri atriði geta haft talsverð áhrif á íslenskt atvinnulíf, hvað þá í brothættum byggðum. Tryggja þarf að íslensk fyrirtæki séu samkeppnishæf í sífellt minnkandi heimi og að reglur sem þessar komi ekki í veg fyrir tækifæri til frekari þróunar og eflingar atvinnulífs. Það er ekki nýtt af nálinni innan Evrópusambandsins að veita ríkjum sem liggja á ystu svæðum þess þar sem skilyrði eru önnur ákveðnar undanþágur og að ákveðin séu skilyrði eða lengri aðlögunartími þegar nýtt regluverk er samið. Þau kallast ystu svæði Evrópusambandsins sem eru fámenn eyríki staðsett langt frá meginlandi Evrópu þar sem fjarlægðin gerir aðstæður krefjandi. Margir Íslendingar þekkja Kanaríeyjar vel af eigin upplifun og myndu í fyrstu ekki telja Ísland og Kanaríeyjar eiga nokkuð sameiginlegt eða vera sambærileg svæði. Í heildarmyndinni eiga þessar eyjar samt sem áður talsvert sameiginlegt og þá sérstaklega hvað þessi skilyrði varðar.

Kanaríeyjar eru dæmi um fámennt svæði, þó að þar búi um tvær milljónir manna, sem treysta á flug og siglingar líkt og við, sérstaklega hvað varðar vöruflutninga. Eyjarnar teljast meðal þeirra svæða sem þurfa aukinn stuðning vegna sérstakra aðstæðna sem taka þarf tillit til og heyra því undir ystu svæði ESB. Miðað við þær kringumstæður sem eiga við á þessum ystu svæðum, eins og m.a. á Kanaríeyjum, Asoreyjum, Madeira og Martinique, eru þau svæði lík Íslandi. Því má færa rök fyrir að heimfæra megi sömu heimildir á Ísland. Ef Ísland væri í Evrópusambandinu væri líklegt að við myndum heyra undir þessi ystu svæði sambandsins. Fyrir liggur ákvörðun Eftirlitsstofnunar EFTA þar sem fram kemur að heimilt er að veita ríkisaðstoð til svæða hér á landi utan stórhöfuðborgarsvæðisins sökum erfiðra efnahagsaðstæðna. Sem dæmi má nefna Norðausturland þar sem atvinnuskilyrði og efnahagsaðstæður eru krefjandi. Þar höfum við brothættar byggðir hér á landi sérstaklega í huga.

Í frumvarpi þessu sjáum við m.a. kröfur á sjóflutning sem geta haft talsverð áhrif á vöruflutninga á sjó, flutning sem hefur talsverða þýðingu hér á landi og gæti reynst erfiðari í kjölfar umræddra breytinga. Það kemur því til álita hvort hægt sé að veita Íslandi undanþágur eða lengri aðlögunartíma í samræmi við það sem ystu svæði Evrópusambandsins njóta, enda eru aðstæður verulega sambærilegar eins og ég hef farið yfir, t.d. á reglum um vöruflutninga innan lands. Þau félög sem veita slíka þjónustu eru mikilvæg landsbyggðinni og stórtæk á atvinnumarkaði þar. Umrædd félög eru í sífelldri samkeppni á alþjóðamarkaði við stóra erlenda aðila sem hafa talsvert forskot nú þegar. Við megum því ekki auka það forskot án athugasemda af hálfu fulltrúa Íslands í milliríkjavinnu sem þessari því að þegar öllu er á botninn hvolft er enginn sem sinnir hagsmunagæslu okkar betur en við sjálf og því er mikilvægt að þetta sé alltaf skoðað til hlítar. Við eigum því að leita leiða til þess að gæta hagsmuna Íslands og íslensks atvinnulífs eins og best verður á kosið í þessari vinnu og finna leiðir og tillögur að mögulegum undanþágum sem stuðla að sanngirni gagnvart öllum viðkomandi aðilum.

###

Virðulegi forseti. Bráðum hefst fundur aðildarríkja loftslagssamstarfssamnings Sameinuðu þjóðanna, sem er einmitt tilefni umræðunnar hér í dag. Þar á að ræða hvernig heimurinn geti náð þeim markmiðum að takmarka hækkun meðalhitastigs andrúmslofts jarðar við 1,5°C miðað við hitastig fyrir iðnvæðingu. Það verður hnattræn stöðutaka eins og hæstv. ráðherra kom inn á áðan.

Hér á Íslandi má segja að við höfum góða sögu að segja og þó svo að enginn sé fullkominn þá má segja að Ísland sé til fyrirmyndar í baráttu fyrir umhverfinu. Notkun okkar á hreinni orku sætir aðdáun alheimssamfélagsins og við erum vel í stakk búin að uppfylla þau skilyrði sem við höfum sett okkur. Ísland getur verið fyrirmynd í umræðunni og margar þjóðir hafa einmitt leitað til okkar þegar kemur að þessum málum, þegar kemur að aðgerðum í þágu umhverfismála þar sem við sýnum öðrum skrefin. En þó svo að við eigum langt í land við að fullnýta þá orkukosti sem við eigum og dreifingu orkunnar þá megum við ekki gleyma að hér á landi erum við í öfundsverðri stöðu til að ná einmitt þessum markmiðum. Sú staða er þó ekki sjálfgefin. Það hefur ítrekað verið bent á yfirvofandi orkuskort hér á landi þar sem aðilar hafa neyðst til að brenna olíu til að halda daglegum rekstri gangandi. Bara í gær fengum við tilkynningu frá Landsvirkjun þess efnis að grípa þurfi til takmörkunar á víkjandi orku til fiskimjölsverksmiðja, fiskþurrkunar og gagnavera sem stunda rafmyntagröft. Það er hins vegar mikilvægt að hafa samninga hvað varðar ótrygga orku og afhendingu á henni til þess að fullnýta kerfið okkar en skerðingarnar eru hins vegar að aukast og vara yfir í lengri tíma. Eftirspurn allra hefur aukist talsvert, hvort sem við lítum hérlendis eða erlendis og hvort sem um er að ræða stórnotendur, heimilin eða annan atvinnurekstur. Magn raforku hér á landi getur takmarkast við vatnsmagn í lónum, þurrkatíð hefur áhrif og m.a. líka yfirfylling. Í núverandi stöðu er almenna svarið að bíða og vonast eftir góðri tíð og það má svo sannarlega segja að það sé ekki vænlegt til árangurs að treysta á íslenska veðurfarið.

Að þessu sögðu þá er samt brýnt að ákveða með hvaða hætti við ætlum að ná þeim markmiðum sem við höfum sett okkur. Ætlum við að leita ólíkra leiða? Hvernig ætlum við að nýta auðlindirnar okkar? Ætlum við að virkja meira? Ætlum við að minnka sóun í kerfinu og með hvaða hætti ætlum við að byggja upp byggðalínuna okkar og dreifikerfi? Eða ætlum við hreinlega að halla okkur aftur og horfa upp á gríðarlega afturför í loftslagsmálum hér á landi? Leiðin áfram ætti að vera skýr og það er eiginlega óskiljanlegt að við séum ekki öll hreinlega á harðahlaupum. Við verðum ekki kolefnishlutlaus án þess að grípa til aðgerða og því var afar ánægjulegt að heyra hæstv. ráðherra hér áðan fara aðeins yfir vænlegu aðgerðaáætlunina. Ríkisstjórnin hefur sett sér háleit og mikilvæg markmið. Við ætlum að verða kolefnishlutlaus árið 2040 í samræmi við stefnumið Parísarsamningsins. Þá er líka mikilvægt að hafa það í huga að umhverfismál varða okkur öll, allt heimssamfélagið eins og það leggur sig, enda er það heildarmyndin sem skiptir máli þó svo við séum afar oft að einblína eingöngu á landið okkar. Til að mynda getur stríð í heiminum haft áhrif á dreifingu orkunnar og nýtingu hennar og fengið þjóðir til að hugsa þetta í rauninni allt upp á nýtt. Þar er Ísland í rauninni engin undantekning, við reiðum okkur á heildarmyndina eins og allar aðrar þjóðir. Því er mikilvægt að öll ríki heims standi saman að aðgerðum í góðri trú og COP-fundirnir eru gríðarlega mikilvægir í því samhengi þar sem ríkin sameinast um ákvarðanir og aðgerðir og vinna þetta mikilvæga verkefni saman. Það er öllum ljóst að samvinna er lykillinn að betra samfélagi og betri heimi.

Í vinnu sem þessari er mikilvægt að við sinnum hagsmunagæslu einnig fyrir Ísland og Íslendinga. Hvað þýðingu hafa ákvarðanir sem eru teknar hér hvað varðar innleiðingu á reglugerðum og fleiri málum hér á landi þar sem við erum að hugsa um sérstöðu Íslands? Við eigum að beita okkur fyrir því að vinnan sé með þeim hætti að tekið sé tillit til þjóða sem hafa sérstöðu eins og Ísland sem er eyja og treystir talsvert á flugsamgöngur á mörgum sviðum. Harðar aðgerðir á sviði flugsins sem tengir okkur við umheiminn geta reynst okkur afar þungt högg. Því er mikilvægt að við séum að vakta þær tillögur sem fram koma og breytingar á þeim með áhrif þeirra á hagsmuni okkar að leiðarljósi og ég treysti því að fulltrúar Íslands séu að sinna því verkefni og maður finnur það alveg að þeir eru að gera það. En það er afar mikilvægt að allir komi að þessari hagsmunagæslu saman. Ávallt höfum við loftslagsmarkmiðin okkar ofarlega í huga að sjálfsögðu, en hins vegar getum við hæglega náð saman um tillögur sem koma ekki til með að hafa neikvæð áhrif á hagsmuni samfélagsins okkar og atvinnulíf. Til þess þurfa okkar fulltrúar að flagga sérstöðu Íslands í alheimsvinnu sem þessari.

Einnig er vert að hafa í huga að ómögulegt verður að ná markmiðum loftslagssamnings Sameinuðu þjóðanna og viðbóta við hann án traustrar samvinnu stjórnvalda og einkaaðila. Fyrirtæki hér á landi hafa gengið í aðgerðir með það að markmiði að lágmarka sóun, minnka útblástur og hraða orkuskiptum. Þau eiga lof skilið fyrir góða vinnu og þakklæti í þágu umhverfismála og við viljum halda þeirri skilvirku vinnu áfram, sem er afar mikilvægt, því það er nauðsynlegt að við gerum það einmitt með hagsmuni heildarinnar að leiðarljósi.

###

Virðulegi forseti. Ég vil nú byrja á því að þakka hv. þingmönnum fyrir umræðuna. Þetta er búið að vera mjög vönduð og góð umræða varðandi þessa þingsályktunartillögu sem ég lagði fram og mælti fyrir. Mér sýnist í skjótu bragði að ef þeir þingmenn sem vilja  setja sig á málið geri það þá séum við með mál sem allir flokkar, fyrir utan einn, eru á, eru samþykkir, sem er gríðarlega jákvætt og ég vona að það styrki málið enn frekar í meðförum þingsins.

Þetta mál var einmitt sett fram til þess m.a. að skapa vandaða umræðu og kemur ekki á óvart að þingmenn Norðausturkjördæmis hafi hér komið í umræðuna. En það er satt sem sagt er hér varðandi möguleikann á að mennta sig í heimabyggð, að það skili því frekar að fólk setjist að og verði þá áfram á staðnum. Þetta er einmitt einn liður í því að við viljum efla enn frekar sérfræðikunnáttu og fá fleira heilbrigðisstarfsfólk til okkar á landsbyggðina. Það er afar mikilvægt.

En það má ekki gleyma því að þó að þetta sé verkefni sem blasir við okkur, að fjölga í heilbrigðisstéttinni, þá er það líka verkefni sem blasir við víða um allan heim. Að því sögðu þá er svo mikilvægt að við skoðum alla möguleika til þess að fjölga tækifærum til menntunar fyrir heilbrigðisstarfsfólk. Það er líka réttur landsmanna að fá heilbrigðisþjónustu óháð búsetu og efnahag og þetta er einn liður í því að efla þann þátt. Sjúkrahúsið á Akureyri er vel til þess fallið að geta tekið að sér þessi verkefni. Þetta kemur fram í stefnu sjúkrahússins. Það er vilji þarna, það er mannauður og reynsla sem sýnir að það er alveg klárlega tækifæri til þess einmitt að sækja fram á þessum vettvangi.

Það er búið að fara yfir rannsóknir varðandi kæfisvefn. Það er einnig búið að koma á fót þekkingar- og ráðgjafarmiðstöð um ME-sjúkdóminn, heilbrigðisráðherra gerði það á dögunum, en mér skilst að hluti sjúklinga sem veiktust af Akureyrarveikinni fyrir um  fyrir 75 árum síðan sýni frekari tilhneigingu til að þróa með sér ME-sjúkdóminn. Þetta sýnir það bara að það er mikill vilji til þess hjá stjórnendum Sjúkrahússins á Akureyri að taka að sér frekari verkefni. Það má  heldur ekki gleyma því að með því að sjúkrahúsið geti tekið að sér viss verkefni þá minnkar það álagið á Landspítalann því að það er  þannig að ef þjónustan er ekki til staðar á Sjúkrahúsinu á Akureyri þá fer vandinn ekkert, hann fer þá frekar á Landspítalann. Þetta er því alveg borðleggjandi að mínu mati, að fólk utan af landi, og þá er ég að horfa á  norðausturhlutann, þurfi ekki með tilheyrandi kostnaði og fyrirhöfn að leggja land undir fót til að sækja sér heilbrigðisþjónustu sem væri með góðu móti hægt að veita í heimabyggð.

Hv. þm. Jakob Frímann Magnússon kom einmitt inn á það áðan að það væri aukinn tilkostnaður við að efla sjúkrahúsið til þess að það yrði háskólasjúkrahús. Það er rétt. En í tillögunni er líka lagt til að horft sé á aðrar leiðir sem hægt er að spara á móti, eins og kostnað Sjúkratrygginga Íslands varðandi ferðakostnað og fleira. Og það er kostnaður sem leggst á kerfið, bara á mismunandi aðila. Í dag er þessi kostnaður að leggjast á fólk sem býr á landsbyggðinni vegna þess að það þarf að kosta ferðina á milli staða. Sjúkratryggingar Íslands eru jú að greiða tvær ferðir á ári núna fyrir þjónustu sem ekki er veitt í heimabyggð en þriðju ferðinni á að bæta við  eftir áramót. En þetta er samt sem áður kostnaður ef þú þarft að fara að sækja þjónustuna í auknum mæli, oftar en tvisvar á ári. Það er líka  kostnaður sem fylgir því að þú þarft  að gista yfir nótt og jafnvel nætur, þú þarft að fá frí frá vinnu og skóla. Þannig að þetta er töluvert sem er í rauninni  hægt að spara þarna. Þetta snýst um þjónustuna, að hún sé til staðar fyrir fólkið og lagist að fólkinu, ekki að fólk þurfi að aðlagast þjónustunni og þjónustustiginu. Þetta er því aukið öryggi fyrir fólkið og ég fagna bara umræðunni og þakka hv. þingmönnum sem tóku þátt í henni kærlega fyrir.

###

Virðulegi forseti. Ég endurflyt hér tillögu mína til þingsályktunar um aðgerðaáætlun til að efla Sjúkrahúsið á Akureyri. Tillagan var áður lögð fram á 153. löggjafarþingi og er nú endurflutt óbreytt en tillögugreinin hljóðar svo, með leyfi forseta:

„Alþingi ályktar að fela heilbrigðisráðherra að skipa starfshóp sem hafi það hlutverk að móta stefnu og aðgerðaáætlun til að efla Sjúkrahúsið á Akureyri með tilliti til vísinda og mennta. Samhliða því markmiði verði stuðlað að bættri heilbrigðisþjónustu á upptökusvæði sjúkrahússins ásamt því að laða að sérhæft heilbrigðisstarfsfólk. Starfshópurinn leggi áherslu á eftirfarandi:

1.   Samstarf við Landspítala og tengdar menntastofnanir verði aukið með það að markmiði að veita Sjúkrahúsinu á Akureyri viðurkenningu á verkefnum tengdum háskólasjúkrahúsi.

2.   Staða Sjúkrahússins á Akureyri í rannsóknum, þróun og kennslu verði styrkt.   Starfshópurinn kostnaðargreini og meti ávinning af þeim tillögum sem lagðar eru fram.

Ráðherra leggi niðurstöður starfshópsins fyrir Alþingi eigi síðar en 1. september 2024.“

Meðflutningsmenn á þessari tillögu minni eru hv. þingmenn Þórarinn Ingi Pétursson, Líneik Anna Sævarsdóttir, Lilja Rannveig Sigurgeirsdóttir, Bjarkey Olsen Gunnarsdóttir, Þorgerður Katrín Gunnarsdóttir, Logi Einarsson, Hanna Katrín Friðriksson og Björn Leví Gunnarsson ásamt Njáli Trausta Friðbertssyni.

Sjúkrahúsið á Akureyri gegnir mikilvægu hlutverki á landsbyggðinni en það veitir almenna og sérhæfða heilbrigðisþjónustu þar sem áhersla er lögð á bráðaþjónustu og helstu sérgreinameðferðir. Það er annað tveggja sérgreinasjúkrahúsa landsins og gegnir lykilhlutverki í almannavörnum. Sjúkrahúsið á Akureyri hefur fengið alþjóðlega gæðavottun á starfsemi sinni, fyrst heilbrigðisstofnana á Íslandi ásamt öðrum vottunum.

Virðulegi forseti. Mönnun fagfólks í heilbrigðiskerfinu verður sífellt meira krefjandi og nauðsynlegt er að leita nýrra leiða við að mennta og þjálfa heilbrigðisstarfsfólk ásamt því að auka tækifæri til náms. Með auknum verkefnum, aukinni vísindastarfsemi og fleiri nemum er líklegra að það gangi betur að laða sérhæfða starfsmenn til Sjúkrahússins á Akureyri og veita þannig betri heilbrigðisþjónustu á svæðinu. Flutningsmenn telja að færa mætti aukin verkefni yfir á Sjúkrahúsið á Akureyri og leggja því til að skipaður verði starfshópur sem hafi það verkefni að móta stefnu og aðgerðaáætlun til þess að ná þeim markmiðum fram. Með aukinni samvinnu við Landspítala og viðeigandi menntastofnanir má byggja enn frekar upp öflugt nám á sviði heilbrigðisvísinda á Sjúkrahúsinu á Akureyri.

Í dag er í boði fjölbreytt nám í heilbrigðisvísindum við Háskólann á Akureyri sem efla mætti frekar með auknu samstarfi við aðra háskóla. Á Sjúkrahúsinu á Akureyri er starfandi deild mennta og vísinda sem sér um skipulag, umsjón og eftirlit með því sem lýtur að menntun og vísindum þvert á allar starfseiningar sjúkrahússins. Meðal verkefna deildarinnar er að skipuleggja starfsnám háskólanema og framhaldsskólanema í heilbrigðisgreinum auk þess að hafa umsjón með skipulagi sérnámsgrunnslækna, sérnámslækna og annarra nema í sérnámsstöðum. Sjúkrahúsið á Akureyri hefur um langt árabil annast starfsnám háskólanema í grunnnámi við HA, HÍ og við erlenda háskóla en auk þess annast það sérnám heilbrigðisstétta að fenginni háskólagráðu í heilbrigðisvísindum. Á Sjúkrahúsinu á Akureyri er mögulegt að ljúka öllum sjúkrahúsmánuðum sérnámsgrunnsársins. Sérnámslæknar í heimilislækningum og meistaranemar í geðhjúkrun geta einnig lokið sjúkrahúshlutanum á Sjúkrahúsinu á Akureyri. Annað sérnám er skipulagt í samstarfi við LSH. Vísindastarf fer vaxandi og ákveðnir starfsmenn sjúkrahússins sem uppfylla hæfnikröfur háskóla gegna störfum prófessora, dósenta og lektora við HA og HÍ. Enn fremur er virkt vísindasamstarf við erlenda háskóla og háskólasjúkrahús.

Virðulegi forseti.   Það að efla enn frekar hlutverk Sjúkrahússins á Akureyri þegar kemur að menntun heilbrigðisstarfsmanna er í samræmi við stjórnarsáttmála ríkisstjórnarinnar. Í kaflanum um menntamál kemur fram, með leyfi forseta:

„Meta þarf mönnunarþörf til lengri tíma í heilbrigðis- og menntakerfinu og skoða í því samhengi hvort breyta þurfi starfsumhverfi og fyrirkomulagi grunnmenntunar til að mæta vaxandi þörf til framtíðar, m.a. með hliðsjón af aðstæðum í dreifðum byggðum.“

Þá segir í heilbrigðisstefnu til 2030 að styrkja þurfi hlutverk Sjúkrahússins á Akureyri til þess að efla hlutverk þess sem kennslusjúkrahús ásamt því að auka samvinnu við Háskólann á Akureyri.

Flutningsmenn telja mikilvægt að styrkja stöðu Sjúkrahússins á Akureyri sem kennslusjúkrahúss og skoða hvort forsendur séu til staðar til að skilgreina það og viðurkenna hlutverk þess sem háskólasjúkrahúss. Greina þarf hvort aðstaða og innviðir séu til staðar á sjúkrahúsinu til þess að ráðast í aukin verkefni á þessu sviði og hvernig samstarfi við aðrar stofnanir yrði háttað. Mér skilst á starfsfólki Sjúkrahússins á Akureyri að sú vinna sé nú þegar hafin að einhverju leyti, af þeirra hálfu a.m.k. Á sama tíma stendur íslenskt heilbrigðiskerfi frammi fyrir alvarlegum mönnunarvanda en fyrirséð er að fjölga þurfi verulega starfsmönnum í heilbrigðiskerfinu á Íslandi. Á meðan erfitt er að taka á móti fleiri nemum á LSH getur Sjúkrahúsið á Akureyri tekið að sér fleiri nema og stærri verkefni, en svo að það sé mögulegt verður að veita aukið fjármagn til verkefnisins.

Í heilbrigðisstefnu til ársins 2030 er fjallað um í kaflanum „Hugsað til framtíðar“ hvort gera megi breytingar á fyrirkomulagi grunnmenntunar heilbrigðisstarfsfólks til að mæta betur þörfum íslensks heilbrigðiskerfis og skipulagi þjónustunnar um allt land, t.d. með því að taka betur tillit til aðstæðna í hinum dreifðum byggðum. Þar er tekið dæmi um svæðissjúkrahúsið í Tromsö í Noregi sem fékk stöðu háskólasjúkrahúss eftir að háskólinn á svæðinu var settur á fót á grundvelli byggðasjónarmiða. Í skilgreiningu á þriðja stigs heilbrigðisþjónustu segir m.a. að starfsemi háskólasjúkrahúss sé ekki bundin við hús eða byggingar heldur geti hún farið fram á mörgum stöðum og á fleiri en einni stofnun að uppfylltum þeim skilyrðum sem þarf um háskólasjúkrahús. Flutningsmenn telja mikilvægt að skoðuð verði af fullum þunga öll þau verkefni sem Sjúkrahúsið á Akureyri gæti tekið að sér sem falla undir skilgreiningu háskólasjúkrahúss og létt um leið álaginu á LSH. Flutningsmenn eru meðvitaðir um að oft sé verið að vinna með færri sjúklinga á sjúkrahúsinu en alþjóðaviðmið segja til um varðandi stærð háskólasjúkrahúsa en það eigi einnig við annars staðar á Íslandi þar sem þjóðin er fámenn og umhverfisaðstæður oft óhagstæðar og langt á milli staða. Í dag eru allar helstu sérgreinar og meðferðir í tengslum við þær á Sjúkrahúsinu á Akureyri, auk þess sem það sinnir meðferðum í flestum undirsérgreinum viðkomandi sérgreina. Nú þegar er til staðar góð samvinna við LSH með þeim hætti að ýmsir sérfræðingar koma að vinnu á Sjúkrahúsinu á Akureyri með tilheyrandi sparnaði á ferðakostnaði fyrir bæði sjúklinga sem og Sjúkratryggingar Íslands. Í því samhengi má einnig nefna að nýlega er hafin starfsemi blóðskilunar sem unnin er í samstarfi við LSH sem sparar bæði fjármagn og ferðalög fyrir sjúklinga.

Öflug starfsemi Sjúkrahússins á Akureyri sem háskólasjúkrahúss leiðir til þess að heilbrigðisþjónusta á Norður- og Austurlandi verður betri en í heilbrigðisstefnu til 2030 er einmitt lögð áhersla á bætta þjónustu. Sérfræðingar frá sjúkrahúsinu fara nú þegar og hitta sjúklinga innan annarra starfsstöðva heilbrigðisstofnana á svæðinu og gæti sú þjónusta aukist enn frekar með tilkomu háskólasjúkrahúss. Góð og metnaðarfull heilbrigðisþjónusta eins og Sjúkrahúsið á Akureyri sinnir vissulega en hefur möguleika á að veita í auknum mæli ef rétt er gefið bætir búsetuskilyrði og heilbrigðisþjónustu á svæðum sem sum eiga undir högg að sækja. Flutningsmenn telja ákaflega mikilvægt að styrkja stöðu Sjúkrahússins á Akureyri til þess að efla starfsemina og einnig styrkja heilbrigðisþjónustu á Norður- og Austurlandi, eins og ég sagði hér áður, og jafna búsetutækifæri á landsbyggðinni. Ein ástæða þess að fólk flytur úr dreifbýli er að það getur ekki sótt menntun í heimabyggð. Önnur ástæða er að starfstækifæri skortir hreinlega í heimabyggð. Með því að auka starfstækifæri í tengslum við styrkingu Sjúkrahússins á Akureyri og efla tækifæri til menntunar og vísinda við Háskólann á Akureyri er hægt bæði að halda fólki á svæðinu sem og laða aðra að.

Virðulegi forseti.  Hér er um að ræða umfangsmikið verkefni sem telja má við fyrstu sýn að geti aðeins falið í sér verulega kostnaðaraukningu fyrir ríkið. Flutningsmenn telja mikilvægt að við kostnaðargreiningu á þessari vinnu verði ekki einungis litið til fjárhagslegs kostnaðar heldur einnig til þess sem sparast hjá m.a. Sjúkratryggingum vegna minni ferðakostnaðar. Þá þarf einnig að líta til fleiri þátta líkt og aukinna möguleika til náms, fjölgunar heilbrigðisstarfsmanna, ávinnings af samvinnu, samfélagslegs ávinnings, aukinnar hagkvæmni, betri þjónustu við sjúklinga, aukinna afkasta o.s.frv. Hér er einnig um mikilvægt byggða- og öryggismál að ræða sem mun hjálpa til við að fjölga heilbrigðisstarfsfólki á landsbyggðinni.

Ég hef nú gert grein fyrir efni tillögunnar og legg til að henni verði að lokinni þessari umræðu vísað til hv. velferðarnefndar og síðari umræðu.

###

Virðulegi forseti. Hér er stjórnarandstöðuþingmönnum tíðrætt um vinnuálag hér í þinginu. Ég tel að það sé bara ósköp eðlilegt að vinnuálag stjórnarþingmanna á móti vinnuálagi stjórnarandstöðuþingmanna sé ólíkt eðli málsins samkvæmt. Það er bara ósköp eðlilegt. Eins er vinnuálag á milli mismunandi nefnda einnig ólíkt og það er einnig ósköp eðlilegt. Hér er verið að gagnrýna það að ríkisstjórnin sé ekki að gera neitt. Ég get ekki orða bundist. Sú atburðarás sem hefur átt sér stað vegna jarðhræringa á Reykjanesskaga hefur tekið tíma þingmanna, ráðherra og embættismanna og það er gríðarlega mikil, öflug og góð vinna í gangi til þess að ná utan um atburðina, ná utan um Grindvíkinga. Ég verð að gagnrýna það og vísa því til föðurhúsanna. Það er einnig verið að gagnrýna það hérna með stjórnarmálin, hvenær þau komast á dagskrá, að þau komi of seint og það er verið að gagnrýna það. Það er einnig gagnrýnt að þau komi of snemma og séu illa unnin. Ég er persónulega á þeirri skoðun að það sé betra að þau komið töluvert seinna og þau fái sinn tíma í vinnslu, einnig líka varðandi lýðræðið í nefndum. Það er ósköp eðlilegt að stjórnarmál taki breytingum í ljósi umsagna í nefndum.

###

Virðulegi forseti. Ég vil þakka hæstv. ráðherra fyrir hreinskilin svör og tek undir mikilvægi þess að forgangsraða orkunni okkar til heimila og meðalstórra fyrirtækja. En orkustefna sem samþykkt var þvert á flokka hér í þinginu segir að mæta eigi orkuþörf samfélagsins með öruggum hætti til lengri og skemmri tíma. Jafn aðgangur verði á landsvísu að orku á samkeppnishæfu verði og við verðum alltaf með græna orku til heimila og fyrirtækja.

Þessi markmið eru metnaðarfull og góð en spurningunni um það hvernig við ætlum að afla þessarar grænu orku er enn ósvarað og ekki síður á hve löngum tíma við ætlum að afla hennar. Það er ljóst að á sama tíma og önnur lönd eru að greiða götu endurnýjanlegrar orkuvinnslu stefnum við í þveröfuga átt hér á landi. Leyfisveitingaferlið er langt og tímafrekt og tekur langan tíma eftir að virkjunarkostur verður hugmynd og þar til farið er að framkvæma, auk þess sem styrking flutningskerfis raforku þolir enga bið.

Því vil ég spyrja hæstv. ráðherra: Hvaða aðgerðir ætlar ráðherra að ráðast í til að tryggja framboð grænnar orku fyrir heimilin í landinu, atvinnulífið og ekki síður orkuskiptin? Og einnig: Hefur hæstv. ráðherra kynnt sér áherslur og aðgerðir Evrópuríkja í tengslum við RePowerEU?

###

Virðulegi forseti. Í gærkvöldi samþykkti Alþingi lög um vernd mikilvægra innviða á Reykjanesskaga. Mælt var fyrir málinu um hádegisbil og það samþykkt samdægurs, sem sýnir mikilvægi þess að vernda orkumannvirki á svæðinu. Það má segja að án hita og rafmagns séu svæði varla búsetuhæf, enda grænir orkugjafar grundvöllur lífsskilyrða í landinu en einnig knýja þeir efnahagslífið áfram. Sérfræðingar hafa bent á það í þó nokkur ár núna að hér stefni í orkuskort, að kerfið sé uppselt. Nýjar virkjanir hafi tafist vegna alls kyns mótstöðu í kerfinu sem leiðir til þess að staða í orkumálum á næstu árum verður mjög flókin. Þetta er sorgleg staðreynd og í raun ótrúleg staða sem við eigum ekki að þurfa að búa við sem íslensk þjóð með allar okkar endurnýjanlegu orkuauðlindir.

Staðan í orkumálum er alvarleg, sem kemur meginþorra landsmanna líklega verulega á óvart, en núverandi atburðir á Reykjanesskaga minna okkur allharkalega á mikilvægu orku og flutningskerfi þess sem og orkuöryggi. Staðan hefur hins vegar haft sinn aðdraganda. Sérfræðingar hafa varað við mögulegum aflskorti undanfarin ár þar sem bent er á að nýir orkukosti sem bætast inn á kerfið á næstu árum dugi ekki fyrir sívaxandi eftirspurn eftir raforku samkvæmt raforkuspá. Skiljanlega spyrja landsmenn sig: Hvað kemur til? Hvernig endar þjóð sem þekkt er fyrir sjálfbæra hreina orku í ástandi sem þessu? Fyrirtæki hafa gert samninga við kaup á ótryggðri orku sem m.a. er leið okkar til að fullnýta kerfið en að sama skapi hefur ekki oft reynt á skerðingar. Undanfarið hefur hins vegar staðan breyst og fyrirtæki neyðast í auknum mæli til að skipta yfir í óæskilega orkugjafa, eins og olíu, með tilheyrandi kostnaði og umhverfisáhrifum. Því vil ég spyrja hæstv. ráðherra: Er það rétt að við séum að stefna í orkuskort hér á landi? Og má búast við frekari skerðingum á raforku með tilheyrandi brennslu á olíu á næstu árum?

###

Virðulegi forseti. Mig langar að nýta tækifærið hér og fara aðeins yfir kjördæmavikuna okkar sem var haldin í upphafi októbermánaðar. Við þingmenn Norðausturkjördæmis ferðuðumst saman og byrjuðum á Austurlandi og fikruðum okkur sífellt nær Norðurlandinu. Þessi vika er afar mikilvæg okkur þingmönnum sem störfum í þágu landsmanna allra og nauðsynlegt fyrir okkur að nýta þetta tækifæri einmitt til að ná samtali, hvort sem það er við stjórnendur sveitarfélaga, heilbrigðisstofnana, skólastofnana eða jafnvel fyrirtækja. Seinni kjördæmavikan, sem verður eftir áramót, er þá hugsuð meira fyrir flokkana og líka til að ná frekara samtali við grasrótina.

Það er óhætt að segja að Norðausturkjördæmi sé gríðarlega stórt kjördæmi og víðfemt og um langan veg að fara en við náðum mjög mikilvægum fundum með sveitarstjórnarfólki, stjórnendum heilbrigðisstofnana, menntastofnana og við heimsóttum einnig fjölmörg fyrirtæki. Það er hægt að segja það að við fengum gríðarlega mikilvægt veganesti inn í störf okkar núna í vetur og efni sem við erum enn að vinna með. Vissulega náðum við ekki, því miður, að heimsækja alla en nú er unnið að því að skipuleggja fundi með þeim aðilum.

Það kemur kannski ekki á óvart að samgöngur voru rauði þráðurinn á öllum þeim fundum sem við áttum með fólki þar sem var verið að tala um mikilvægi þess að tengja saman atvinnusvæði, stytta vegalengdir og auka umferðaröryggi. Við sjáum það á landsbyggðinni hversu mikilvægt þetta er þar sem vegalengdirnar eru langar. Einnig var verið að ræða heilbrigðismál og hvað hefur verið gert því að það er ansi margt sem hefur verið gert í þeim málum, m.a. að fjölga heilsugæslulæknum og bæta bráðaþjónustu, en auðvitað má standa enn betur að þessu þó að vel sé gert. Það var virkilega ánægjulegt að sjá þessa miklu uppbyggingu sem hefur átt sér stað í kjördæminu, húsnæðisuppbyggingu  víða þar sem ekki hefur sést húsnæðisuppbygging í mörg ár, mikil uppbygging hvað varðar atvinnu og tækifæri og fleira og fleira.  Ég vil nýta tækifærið og þakka þeim sem sá um skipulagið fyrir mig og með mér, þ.e. SSNE og Austurbrú.

###

Heyr, heyr.Virðulegi forseti. Mér fannst ég knúin til að koma hingað upp því að mér finnst þessi umræða sem hér á sér stað bara ótrúleg, satt best að segja. Hér er einstaklingur sem er enn að sinna starfi sínu. Jú, hann hefur sagt starfi sínu lausu opinberlega en það hefur ekki átt sér stað það ferli samt sem áður. Þannig að enn sem komið er er hann hér fjármálaráðherra og mér finnst ósköp eðlilegt að hann sitji hér og standi fyrir svörum. Mér finnst það bara styrkleikamerki að hann mæti hér í dag til að standa fyrir svörum. Ég velti fyrir mér hvort umræðan hér inni sé með þessum hætti vegna þess að stjórnarandstaðan er hreinlega bara svekkt þegar hún sér hvað ríkisstjórnin stendur styrkum fótum.

###

Virðulegi forseti. Ég mæli hér fyrir tillögu til þingsályktunar um einföldun á ferli umsókna um sérstök útgjöld. Tillaga þessi er byggð á tillögu sem lögð var fram á 153. löggjafarþingi, um einföldun og ferli umsókna um sérstök útgjöld vegna barns, en er nú endurflutt með uppfærðri greinargerð.

Tillagan hljóðar svo:

„Alþingi ályktar að fela dómsmálaráðherra að flýta þróun rafrænna samskipta og einfalda ferli umsókna hjá sýslumanni um sérstök útgjöld. Áhersla verði lögð á að auðvelda aðgengi milli ríkisaðila að upplýsingum og gögnum vegna umsókna um sérstök útgjöld.“

Flutningsmenn tillögunnar eru auk mín hv. þingmenn Lilja Rannveig Sigurgeirsdóttir, Þórarinn Ingi Pétursson og Björn Leví Gunnarsson.

Umsóknir um sérstök útgjöld geta verið erfitt og íþyngjandi ferli. Flutningsmenn telja að í samræmi við tækniframfarir ætti umsækjandi samhliða því að leggja fram kröfur um sérstök útgjöld að geta veitt sýslumanni heimild til gagnaöflunar hjá öðrum stjórnvöldum sem málið varðar. Til grundvallar þessum hugmyndum má leggja hina almennu rannsóknarreglu stjórnsýsluréttar, markmið hins opinbera um betri þjónustu og aukið réttaröryggi.

Kröfur hins opinbera til borgara um framlagningu fylgiskjala við málsmeðferð í málum barna eru umtalsverðar og íþyngjandi, sérstaklega á tímum þar sem stafrænar lausnir og rafræn stjórnsýsla fer vaxandi. Kerfið ætti ekki að vera til þess að ýta undir að fólk hreinlega gefist upp áður en lagt er af stað, heldur að aðstoða fólk við að sækja sér sjálfsögð réttindi. Af þessum sökum leggja flutningsmenn til að flýta ætti og hraða þróun rafrænna samskipta og auðvelda aðgengi milli ríkisaðila að upplýsingum og gögnum vegna umsókna. Sem lið í þeirri vinnu telja flutningsmenn mikilvægt að skoða hvort hægt sé að aflétta frumkvæðisskyldu málsaðila við öflun opinberra fylgiskjala og færa þá skyldu yfir á ríkið eða auka heimildir stjórnvalda til þess að staðfesta tilvist og efni upplýsinga í gegnum vefinn island.is. Samhliða verði tryggt að sýslumannsembættunum sé gert kleift að afla viðkomandi gagna með stafrænum hætti, eftir atvikum fyrir milligöngu Stafræns Íslands.

Til að útskýra betur á mannamáli um hvað þetta mál snýst þá má heimfæra þetta á það þegar einstaklingur fer í greiðslumat hjá banka. Þar er hakað í box þar sem þú veitir bankanum leyfi til að fletta þér upp á t.d. Creditinfo svo að bankinn hafi allar skulda- og eignaupplýsingar þínar á hreinu fyrir greiðslumatið. Þetta kerfi mætti innleiða hjá fleiri opinberum aðilum, t.d. sýslumanni. Ef einstaklingur ætlar að sækja um sérstakt framlag frá fyrrverandi maka, t.d. vegna tannréttinga barna þeirra, þarf til að mynda að skila inn útfylltu eyðublaði hjá sýslumanni með reikningum og kvittunum fyrir útlögðum kostnaði, fá yfirlit frá Sjúkratryggingum Íslands sem sýnir greiðsluþátttöku og yfirlýsingu tannlæknis um framvindu meðferðar. Ef ekki liggur fyrir samningur á milli og óska þarf úrskurðar þá þurfa einmitt líka að liggja fyrir launaseðlar undanfarið ár og eins skattskýrsla sem gefin er út af Skattinum og stimpluð á hverri einustu síðu. Þarna væri voðalega gott ef möguleiki væri á að haka í box um að einstaklingurinn veitti leyfi til að sýslumaður gæti flett þessum upplýsingum upp og m.a. greitt þá fyrir þá þjónustu.

Tvær umsagnir bárust um tillöguna þegar hún var lögð fram á 153. löggjafarþingi, frá sýslumanninum á höfuðborgarsvæðinu annars vegar og Persónuvernd hins vegar. Í umsögn sýslumanns segir, með leyfi forseta:

„Ítrekað er að sýslumaður er mjög hlynntur öllum breytingum sem kunna að einfalda málsmeðferð hjá sýslumönnum. Þá er sérstaklega tekið fram að öll sömu sjónarmið eiga við um ýmis önnur mál sem rekin eru hjá sýslumönnum, bæði samkvæmt barnalögum en eins samkvæmt öðrum lögum t.d. lögum um ættleiðingar, nr. 130/1999. Eðlilegt er að allar breytingar hvað þetta varðar taki einnig til annarra mála en beiðnir um sérstök útgjöld.“ — Því er þingsályktunartillagan uppfærð hér.

Við vinnslu málsins þarf að taka tillit til þeirra athugasemda sem bárust frá Persónuvernd um málið. Nauðsynlegt er að tryggt verði að hverjar þær breytingar sem kunna að vera gerðar við samþykkt þessarar tillögu á lögum og/eða reglugerðum fullnægi kröfum laga nr. 90/2018, um persónuvernd og vinnslu persónuupplýsinga, og reglugerðar (ESB) 2016/679. Meðal annars þarf að tryggja skýrar heimildir til vinnslu persónuupplýsinga, bæði almennra og viðkvæmra, og að heimildirnar afmarkist aðeins við upplýsingar sem nauðsynlegar eru fyrir framgang málsins. Þá þarf að tryggja að öryggi upplýsinganna sé tryggt frá fyrsta degi, ekki síst ef kemur til vinnslu í rafrænum upplýsingakerfum eða öðrum stafrænum lausnum.

Áform um breytingar á réttarfarslöggjöf varðandi stafræna miðlun gagna og stafræna birtingu eru í umsagnarferli í samráðsgátt stjórnvalda en með þeim breytingum er áætlað að breyta réttarfarslöggjöf á þann hátt að hún standi ekki í vegi fyrir að unnt sé að miðla gögnum stafrænt á milli stofnana réttarvörslukerfisins. Flutningsmenn telja að framangreind áform muni aðeins styrkja tillögu þessa frekar enda eiga stafrænar umbætur ávallt að hafa það að markmiði að kerfi verði einfaldari í notkun og notendavænni.

Hef ég nú lokið máli mínu hvað varðar þessa þingsályktunartillögu og vona að hún fái framgang og góða málsmeðferð í sinni nefnd.

###

Virðulegi forseti. Ég vil byrja á því að þakka hæstv. ráðherra fyrir yfirferð hans hér á samgönguáætlun, afar mikilvægt plagg og gott að það sé komið fyrir þingið og því verður vísað til hæstv. umhverfis- og samgöngunefndar þar sem ég einmitt sit. Ég ætla ekki að fara í einhver tiltekin verkefni í máli mínu, þótt ég fari kannski í eitt og eitt, heldur renna aðeins yfir stóru myndina og mun væntanlega nýta tækifærið innan nefndarinnar til að taka sérstök sveitarfélög og sérstök svæði fyrir.

Gert er ráð fyrir á 15 ára tímabili samgönguáætlunar að 909 milljörðum verði varið til samgangna, þar af um 263 milljörðum á fyrsta fimm ára tímabil áætlunarinnar. Til viðbótar, eins og fram hefur komið í máli manna á undan, eru verkefni sem verða fjármögnuð með öðrum hætti. Þá erum við að tala um jarðgangaáætlun, samvinnuverkefni og samgöngusáttmálann.

Framkvæmdatöflur fyrstu fimm ár samgönguáætlunarinnar mótast af því svigrúmi sem fjármálaáætlunin veitir hverju sinni. Nú er ljóst að eitt af meginverkefnum fjármálaáætlunar næstu ára, til ársins 2028, er að draga úr þenslu í þjóðfélaginu og halda aftur af ríkisútgjöldum. Þar af leiðandi eru forsendur framkvæmda í samgönguáætlun miðaðar við fjármálaáætlun þar sem miðað er við að sporna gegn þessari verðbólgu og frekari hækkun vaxta með auknu aðhaldi og frestun framkvæmda. Því er alveg augljóst að það er mikilvægt að klára þær stóru framkvæmdir sem nú þegar eru hafnar og að ekki verði byrjað á neinum stórum framkvæmdum næstu þrjú árin a.m.k. að öllu óbreyttu.

Hvað vegasamgöngur varðar hefur Vegagerðin áætlað að árlega þurfi að verja um 15 milljörðum til viðhalds þjóðvega til að halda í við niðurbrot. Í tillögunni er lagt til að framlög til viðhalds vega verði samtals 68 milljarðar á tímabilinu 2024–2030. Hæstv. ráðherra fór yfir áðan í máli sínu að einbreiðum brúm á hringveginum verði fækkað til muna og í rauninni eytt út á tímabilinu og þörfin fyrir slíkt er víða, ekki eingöngu á hringveginum heldur víða um sveitir. Það skiptir samfélög gríðarlegu máli í mikilvægri tengingarvinnu við nærsamfélög að brýr séu í lagi og það getur skipt sköpum að tengingar standist þær kröfur sem þróun samfélagsins setur. Við sjáum það núna með stækkandi samfélagi, fjölbreyttara samfélagi og fjölbreyttari atvinnutækifærum víða um land að kröfurnar hafa breyst. Við fáum fréttir um það að mjólkurbílar, þungaflutningar, vinnutæki o.fl. komist ekki yfir þær brýr sem eru í viðkomandi sveitarfélagi og því fagna ég að hér sé verið að ráðast í framkvæmdir hvað varðar brýr og legg áherslu á að því verði haldið áfram þegar hringveginum er náð.

Aðeins yfir í vetrarþjónustu sem skiptir gríðarlega miklu máli á okkar landi, Íslandi, og sér í lagi í byggðarlögum þar sem samgönguleiðir eru ekki greiðfærar fleiri daga á ári. Þar þarf að bæta í svo vel megi við una. Með góðri vetrarþjónustu er stuðlað að auknu hagræði og tækifærum fyrir bæði starfsfólk, fyrirtæki og íbúa svæða. Ég held að margir sem búa ekki við slíkar aðstæður átti sig ekki á því að áreiðanlegar samgöngur allt árið um kring skipta alveg gríðarlega miklu máli og eru eins og margt annað í þessari áætlun lykilþáttur í eflingu vinnusóknarsvæða. Sterk svæði efla þróun atvinnulífs og stöðu og að því leyti getur fólk sótt vinnu til fleiri staða en það býr á sem eykur fjölbreytileika og tækifæri. Vetrarþjónustan er ekki aðeins mikilvæg fyrir vöruflutninga milli svæða heldur á til að mynda uppbygging ferðaþjónustunnar einnig mikið undir því að þetta sé í lagi. Víða um land treysta ferðaþjónustuaðilar sem sjá hag sinn í að bjóða upp á heilsársþjónustu á það að vegum sé haldið opnum og greiðfærum og ég veit að hæstv. ráðherra er fullkunnugt um þetta. Náttúruperlur sem draga að ferðamenn eru líka oftar en ekki staðsettar þannig að akstursleiðir að þeim þarf að halda opnum yfir vetrartímann. Við erum stanslaust að byggja ferðaþjónustuna þannig upp að hún sé heilsársþjónusta alls staðar á landinu og höfum við tekið eftir því að ferðaþjónustutímabilið er farið að lengjast í báðar áttir. Því er afar mikilvægt að það sé hugað að þessu.

Mig langar að nefna einn veg, Öxi, sem er gott dæmi um veg sem er mikilvægt að bæta þjónustu á en hann er sá vegur dreifbýlis hérlendis þar sem flest slys verða miðað við ekna kílómetra. Vegurinn er einmitt eitt af þeim flýtiverkefnum sem á að ráðast í og hann væri annars ekki á dagskrá á næstu árum, en núna er verkefnið komið á dagskrá og mikilvægt að gæta þess að það fari af stað. Þetta er gríðarlega mikilvægt og tengir saman svæði og var, ef mig minnir rétt, eitt af þeim verkefnum sem var rætt um að ætti að ráðast í þegar var verið að tala um sameiningar sveitarfélaga. Þegar stjórnvöld gefa það út að þetta sé ein af þeim forsendum er mikilvægt að staðið sé við það.

Ríkisstjórnin hefur sett fram áform um að flýta fleiri framkvæmdum við uppbyggingu arðbærra samgönguinnviða á komandi árum sem fjármagnaðar verða að hluta eða öllu leyti með umferðar- eða veggjöldum, en veggjöld gætu skilað allt að 0,4% af landsframleiðslu í sértekjum árið 2033. Kostnaður við innviðauppbyggingu í vegasamgöngum er um 30–40 ár af veg- og flýtigjöldum. Árleg fjárfesting í vegasamgöngum á tíu ára tímabili verður ef að líkum lætur 1,1–1,7% af landsframleiðslu. Fjárfestingarstigið má segja að sé svipað því sem gerðist í Noregi á síðasta áratug. Innheimta veggjalda mun hjálpa til við að fjármagna þá innviðauppbyggingu sem við stefnum að í þessari áætlun og þá er ég að tala um jarðgöng, flýtiverkefni og samgöngusáttmálann. Það er líka mikilvægt að við fáum fram með hvaða hætti þessi veggjöld verða og mig langar að brýna okkur öll hérna inni til að sú gjaldtaka verði sanngjörn hvað varðar landsbyggðina. Það er afar mikilvægt að það sé haft í huga þar sem er oft um langan veg að fara á milli atvinnusvæða m.a.

Í tillögunni að samgönguáætlun er sett fram jarðgangaáætlun til 30 ára sem ég fagna mikið. Mig langar áður en ég vík að þeirri umræðu aðeins að fara yfir möguleikann á ferjuáætlun. Við erum með ferjur hérna á landinu og nú ætla ég að hætta mér út í það að telja þær upp. Við erum með Herjólf, við erum með Baldur og síðan erum við með ferjuna út í Hrísey og út í Grímsey, Sæfara. Hann hefur einmitt farið í slipp og mér skilst að þessar ferjur séu að fara í slipp að meðaltali á tveggja ára fresti sem er vel en afar mikilvægt að það sé horft til þess tímaramma sem hægt er að taka viðkomandi skip í slipp þannig að það hafi ekki áhrif á ferðaþjónustutímabilið, t.d. í Grímsey þar sem er stólað á þessar samgöngur í og úr eyjunni. Ég veit að Vegagerðin og íbúar Grímseyjar hafa átt í góðu samtali vegna þessa og það er unnið að úrbótum hvað varðar upplýsingagjöf og annað. Að þessu sögðu er líka mikilvægt, af því að þessar ferðir kosta mikið og það þarf að fara yfir þarfagreiningar, að það séu veittar vissar fjárveitingar til að fara í þessa forvinnu þannig að hún bíði ekki bara og sé öll eftir þegar búið er að taka ákvörðun um að fara í nýja ferju, heldur sé búið að fara í þessa þarfagreiningu og skoða hvaða stærð skips og hvaða þjónustu þarf að bjóða upp á og afl og eitthvað svoleiðis sem ég þekki ekki nægilega vel.

En yfir að jarðgangaáætluninni. Hér er lögð til forgangsröðun næstu tíu jarðganga á Íslandi ásamt fjórum öðrum jarðgangakostum til nánari skoðunar. Þessi jarðgöng eiga það öll sameiginlegt að vera lykilþáttur í að treysta búsetuskilyrði og veita umferð fram hjá hættulegum og óáreiðanlegum fjallvegum oft og tíðum. Um er að ræða flest jarðgöng sem hafa komið til umfjöllunar hér í þinginu og víðar á síðustu árum. Jarðgöng eru víða eina leiðin til að tryggja góðar heilsársvegasamgöngur milli byggða. Göng tengja atvinnusvæði, styrkja byggðaþróun og bæta umferðaröryggi og má einnig segja að þau auki lífskjör og styrki samkeppnishæfni landshluta með betra aðgengi að þjónustu. Það er því einkar mikilvægt að fá fram jarðgangaáætlun af þessu tagi sem byggir á forgangsröðun út frá því þar sem þörfin er brýnust. Í þessu ljósi er mikilvægt að við áttum okkur á því að stundum eru aðstæður breytilegar og það þarf stundum að breyta af leið. Í þessari samgönguáætlun eru taldir upp Vestfirðir, Tröllaskagi og Austfirðir sem þau svæði sem brýnast er að ráðast í. Staðan í dag er með þeim hætti að einungis ein göng eru tilbúin en undirbúningstími jarðgangaframkvæmda er langur og því er mikilvægt að fjármagni sé ráðstafað jafnt og þétt til undirbúnings næstu ganga þannig að við séum tilbúin með öll gögn og hægt sé að ráðast í næstu göng og svo koll af kolli.

Aðeins að varaflugvallargjaldinu tíðrædda. Það gerir okkur mögulegt að byggja upp Akureyrarflugvöll og Egilsstaðaflugvöll sem fullnægjandi varaflugvelli fyrir Keflavíkurflugvöll ásamt því að gera nauðsynlegar úrbætur á Reykjavíkurflugvelli. Það er töluverð uppsöfnuð viðhaldsþörf þarna og einnig á að ráðast í nýja flugstöð við Reykjavíkurflugvöll, sem er afar mikilvægt. Með því er a.m.k. verið að sýna fram á það, að mínu mati, að þar eigi flugstöðin að vera  um ókomna tíð.

Ég ætla mér líka að fara í leiðsögutækni o.fl. og hætta mér út á ókunnar slóðir en ég geymi það kannski til seinni umræðu og þakka kærlega fyrir.

###

Virðulegi forseti. Ég held að við séum öll hér inni ásamt þjóðinni allri bara að melta fréttir morgunsins og að íhuga hver næstu skref verða. Svo ég útskýri aðeins okkar hlið þá er það mín sýn að þegar þessi sala var ákveðin og var samþykkt hér í þinginu þá hafi allir gert það út frá bestu vitund og bestu upplýsingum og ráðleggingum sem við höfðum á þeim tíma. Hins vegar er það þannig að valdi fylgir vissulega ábyrgð og kann ég að meta það og virði fjármálaráðherra  meira fyrir að hafa stigið til hliðar núna í morgun og axlað þessa ábyrgð á sölu bankans. En að því sögðu er afar mikilvægt við sölu ríkiseigna að það ríki gagnsæi og að allar upplýsingar séu uppi á borðum og að við ávinnum okkur aftur traust almennings þegar kemur að sölu ríkiseigna því að þar er svo sannarlega verk að vinna.

###

Virðulegi forseti. Við erum hér að ræða um frumvarp til laga um miðstöð menntunar og skólaþjónustu og hér er verið að mæla fyrir því í annað sinn, var gert líka á vorþingi. Í millitíðinni hefur það tekið örlitlum breytingum, jákvæðum breytingum þar sem verið er að skýra enn frekar hlutverk þessarar nýju stofnunar. Þetta frumvarp hér er einn liður og mjög mikilvægur liður þegar kemur að heildstæðri stefnumótun um farsæld barna og þarna er verið að horfa á heildstæða þjónustu þvert á skólastig þar sem við erum að ræða um leik-, grunn- og framhaldsskóla og skólaþjónustu fyrir börn allt að 18 ára og eldri. Svo má eflaust velta því fyrir sér hér hvort það gæti verið framtíðarsýn að skólaþjónustan næði einmitt líka til eldri nemenda, eldri en 18 ára, sem ég myndi telja að væri afar mikilvægt.

Nú þegar hafa verið gerðar góðar breytingar á mikilvægum stofnunum sem þjónusta börn og þeirra fjölskyldur, svo sem á Barna- og fjölskyldustofu og Ráðgjafar- og greiningarstöð, og áfram skal haldið með börnin okkar að leiðarljósi. Frumvarpið sem við ræðum hér í dag snýr að breytingum á skólakerfinu og það er ekki sjálfsprottið heldur er hér verið að svara ákalli alls staðar að af landinu og í raun má segja að skólar og skólaþjónusta og þeir aðilar sem hafa verið að sinna þessari þjónustu víðs vegar um land hafi verið að kalla eftir þessu en þörf hefur verið á aukinni þjónustu við menntakerfið. Þá helst þetta frumvarp í hendur við frumvarp til laga um heildstæða skólaþjónustu sem er í undirbúningi. Miðstöð menntunar og skólaþjónustu er ætlað að sinna verkefnum sem styðja við gæðastarf og kemur hún til með að styðja, efla og samhæfa menntun, skólaþjónustu og annað skólastarf í landinu. Við hljótum að vera öll sammála um mikilvægi þessara breytinga.

Með nýrri stofnun er verið að byggja upp aðferðir og úrræði fyrir skóla og má þar nefna gæðaviðmið, sem eru afar mikilvæg, verkferla, verkfæri, matstæki og önnur tæki fyrir skólana að nýta til að uppfylla þau skilyrði sem sett eru. Þessu hefur verið kallað eftir og ég er viss um það að margir sem starfa innan skólakerfisins muni taka þessari nýju nálgun fagnandi. En einnig er afar mikilvægt að setja á gæðaviðmið hvað varðar útgáfu námsgagna, bæði sem stofnunin getur unnið eftir og fyrir þá sem kunna að vilja gefa út námsefni.

Í dag stöndum við frammi fyrir mörgum áskorunum í menntakerfinu og í rauninni bara í samfélaginu öllu út frá breyttu landslagi og í því samhengi vil ég m.a. nefna fjölgun nemenda með annað móðurmál en íslensku og það er afar mikilvægt að horfa til þeirra þegar kemur að því hvernig námsefni við viljum bjóða nemendum upp á. En fyrir okkur sem þjóð þá skiptir máli að allir eigi jafnan rétt á menntun, því að þetta er mikið jöfnunartæki sem við höfum í skólakerfinu, og að sú menntun sé tryggð með sambærilegum hætti.

Miðstöð menntunar og skólaþjónustu getur stutt við skólaþjónustu sveitarfélaga og þá aðila sem sinna skólaþjónustu og þar með starfsfólkið við að sinna og aðstoða börnin okkar og hér er að finna góð verkfæri til að breyta og auka við gæði skólakerfisins í landinu, m.a. að það séu til leiðbeinandi verkferlar fyrir skóla hvað varðar innra mat og framfylgd á því. Hérna er einmitt stofnun sem kemur til með að styðja við betri menntun á landinu öllu og á sama tíma verður til þekkingarmiðstöð sem allir geta leitað til því að öll viljum við jú sjá að börnin okkar sýni framfarir, alveg sama hvar þau eru í menntakerfinu og í lífinu öllu. Hér er verið að finna bestu leiðirnar til þess einmitt að aðstoða skóla til þess að leiðbeina börnunum okkar og starfsfólki til að ná árangri. Þannig að ég fagna þessu mikið og er alveg viss um það að með þessu þá skilum við börnunum okkar og ungmennum enn sterkari og öflugri út í samfélagið.

###

Frú forseti. Það má segja að það sé ansi sérstök umræða sem við eigum hér í dag. Það er um ansi víðfeðman málaflokk að ræða, ríkiseignir, sem þverar málaflokka, ef svo má að orði komast, málaflokka sem snerta alla landsmenn. Það sem væntanlega vakir fyrir málshefjanda í dag er kannski jafnvel að draga stefnu Sjálfstæðisflokksins fram þegar kemur að sölu ríkiseigna. Kannski er þá ágætt líka að fara yfir áherslur okkar í Framsókn.

Þegar kemur að sölu ríkiseigna teljum við afar mikilvægt að ríkið eigi að halda eignarhlut sínum í lykilinnviðum samfélagsins, svo sem eins og Landsvirkjun, svo að eitthvað sé nefnt, ásamt þeim innviðum sem eru mikilvægir með tilliti til öryggis og hagsældar um allt land. Ég tel ekki réttlætanlegt að við látum skammvinna hagsmuni í væntum söluhagnaði ráða ríkjum þegar um er að ræða brothætta þjónustu, sér í lagi þar sem ríkir fákeppni, þar sem um er að ræða mikilvægan hornstein í neytendavernd fyrir alla landsmenn.

Þá er afar brýnt í þessu samhengi að leggja áherslu á að brugðist sé við þeim sjónarmiðum sem fram hafa komið í umræðu síðustu misseri sem snúa að því að auka gagnsæi þegar kemur að umsýslu með ríkiseignir. Þar skiptir verulegu máli að við alþingismenn, sem kjörnir erum til starfa fyrir þjóðina í landinu, höfum greinargóðar og handbærar upplýsingar um fyrirhuguð áform framkvæmdarvaldsins. Í því ljósi tel ég brýnt að sérstök áhersla verði á aukið upplýsingaflæði um öll þau söluferli sem fyrirhuguð eru.

Að lokum vil ég þó nefna að við höfum vissulega tækifæri til að losa um innviði og eignir í eigu ríkisins en það er skýrt í mínum huga að þeim fjármunum verði að beina til innviðauppbyggingar og þá sérstaklega til samgöngumála.

###
