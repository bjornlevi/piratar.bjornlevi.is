
Virðulegi forseti. Ég þakka enn málshefjanda og öðrum þingmönnum sem tóku þátt í þessari umræðu. En það er rétt í lok þessarar umræðu að taka það fram og að það komi fram á þessum vettvangi að það er ekki sjálfsagt að við séum stödd á þessum stað sem við erum stödd á. Það var fólk nefnilega sem hafði trú á því að lausnin væri til. Það voru bændur sem fóru af stað. Það var Karólína í Hvammshlíð, það voru bændur af Þernunesi, það var vísindafólk á Keldum, það voru bændur víðar um land, það var starfsfólk RML og fleiri og fleiri sem höfðu trú á því að lausnin væri þarna. Fyrir það að sú niðurstaða hafi fengist fram, fyrir úthald og þrek og bjartsýni þessa fólks, skulum við þakka. Þá er komið að stjórnvöldum að styðja við þetta frumkvæði, styðja við þetta framtak, kalla saman okkar bestu vísindamenn, búa til áætlun sem er raunhæf, fjármagna hana eins og hægt er. En um leið að ræða það og nefna hér og halda því til haga að þau sem framkvæma áætlunina eru bændurnir sjálfir. Það er algjör forsenda þess að það takist vel til að stjórnvöld, bændur og vísindasamfélagið snúi bökum saman og losni við riðu úr íslenskum sauðfjárbúskap. Það er hægt. Við erum með verkfærin fyrir framan okkur. Við erum með sameiginlegan skilning hér í þinginu. Ég þakka þeim þingmönnum sem halda mér við efnið, styðja meginmarkmiðin og geta sannarlega verið hér með íslenskum bændum í því að ná raunverulega sögulegu markmiði.

###

Virðulegi forseti. Ég þakka hv. þingmanni fyrir frumkvæði hans að þessari sérstöku umræðu hér og áhuga á þessum mikilvæga málaflokki. Málið er mjög brýnt sem hv. þingmaður tekur hér upp, en um leið held ég að við getum ekki rætt þetta öðruvísi en að halda því til haga að við erum á stórkostlegum tímamótum — stórkostlegum tímamótum: Eftir 150 ára glímu við riðu þá sjáum við fram á það í fyrsta skipti að baráttunni ljúki með lokasigri. En samkvæmt okkar færasta fólki er unnt að fjölga verndandi arfgerðum það hratt á áhættusvæðum að líkur á riðusmitum fari hratt lækkandi á næstu árum og það eru, virðulegur forseti, stórtíðindi fyrir sauðfjárbændur.

Varðandi fyrstu spurningu hv. þingmanns um vinnu starfshóps um aðgerðir gegn riðuveiki, þó að hv. þingmaður hafi ekki lagt á það megináherslu í sinni framsögu, þá ætla ég að halda því til haga hér að þessi sérfræðingahópur var samsettur af okkar sterkasta fólki á þessu sviði: Erlu Sturludóttur, dósent við Landbúnaðarháskólann á Hvanneyri, Hákoni Hanssyni dýralækni, Jóni Hjalta Eiríkssyni, lektor við Landbúnaðarháskólann á Hvanneyri, Ólafi Jónssyni, héraðsdýralækni, Stefaníu Þorgeirsdóttur, líffræðingi hjá Tilraunastöð HÍ að Keldum, Vilhjálmi Svanssyni, dýralækni hjá Tilraunastöð HÍ að Keldum og Thor Aspelund, prófessor við HÍ í líftölfræði. Þessi sérfræðingahópur hefur skilað af sér skýrslu um þessi málefni, fór yfir tillögur sem komu frá sauðfjárbændum sjálfum og lagði til aðgerðir sem ég hef ákveðið að gera að mínum.

Hv. þingmaður velti því upp hvort hópurinn hafi farið yfir tilteknar leiðir. Já, það var farið yfir þessi atriði og þetta er auðvitað býsna tæknilegt. Þessi skýrsla liggur á síðu ráðuneytisins en ég ætla ekki að fara í tæknilegar umræður um hana. Í stuttu máli má segja að það hafi verið ákveðið að breyta nálgun varðandi niðurskurð á þann veg að yfirdýralækni er heimilt að leggja til við ráðherra að hlífa tilteknum arfgerðum frá niðurskurði. Þetta er grundvallarbreyting. Þessi reglugerð var birt í Stjórnartíðindum í byrjun nóvember.

Varðandi þriðju spurningu hv. þingmanns um afstöðu mína um að ráðast í endurskoðun á IV. kafla reglugerðar um útrýmingu riðuveiki og bætur vegna niðurskurðar þá ráðleggur sérfræðingahópurinn að markmið um upprætingu smitefnis á riðubæjum verði endurskoðað í ljósi nýrrar nálgunar. Af því leiðir að nauðsynlegt er að ráðast í endurskoðun á gildandi regluverki. Þetta er í undirbúningi í ráðuneytinu og ég tek fagnandi áherslum hv. þingmanns og hvatningu í þá veru að það gangi hratt og vel.

Þá spyr þingmaðurinn hvort gildandi ákvæði laga og reglugerðir tryggi nægilega vel að komið sé að fullu til móts við þau sem verða fyrir því að nauðsynlegt sé að skera niður. Því er til að svara að sú sem hér stendur telur að tjónið sem orðið hefur af riðuveiki á síðustu áratugum sé nánast ómögulegt að bæta að fullu þó svo að efnislegt tjón sem verði af niðurskurði verði bætt, en samkvæmt því sem hefur verið gert síðustu áratugi eru greiddar bætur til að koma til móts við bændur þar sem riðuveiki kemur upp. Það er greitt vegna ýmiss konar efnislegs tjóns ásamt því sem bændur halda greiðslum samkvæmt búvörusamningi á tímabili fjárleysis. En ég held að dæmin sanni að kostnaðurinn er umtalsvert meiri en bara þessi efnislegi. Hann er líka samfélagslegur, hann er tilfinningalegur og hann er þeirrar gerðar að hann hefur áhrif á fólk í langan tíma.

Loks spyr hv. þingmaður út í það hvernig réttindi og hagsmunir séu tryggðir, en Bændasamtök Íslands hafa veitt bændum lögfræðiráðgjöf og verið þeim innan handar við uppgjör og við samningagerð. Náist ekki samningar er unnt að fela matsnefnd eignarnámsbóta að fara með málið, en samkvæmt mínu ráðuneyti þá fóru samningar við bændur í Miðfirði í undirritun á föstudaginn var þannig að því er lokið, eftir því sem mér er sagt.

Að lokum spyr hv. þingmaður út í stöðu arfgerðargreininga. Þar hefur verið ákveðið að niðurgreiða hluta kostnaðar sem er af arfgerðargreiningum á þessu ári, en samkvæmt RML hafa verið tekin á þriðja tug þúsunda sýna og næstu árin er gert ráð fyrir 110 millj. kr. framlagi til að hraða innleiðingu verndandi arfgerða.

Að síðustu vil ég nefna að einnig hefur verið ákveðið að niðurgreiða að öllu leyti notkun á sæðingahrútum núna í vetur sem bera verndandi arfgerð og vona ég að þetta leiði til þess að notkun þeirra verði með mesta móti þannig að við getum flýtt fyrir að lokasigur vinnist gegn riðuveiki á Íslandi.

###

Virðulegi forseti. Eins og hv. þingmaður veit þá er hvorki við hæfi né rétt að ég tjái mig um einstök mál og allra síst þau sem eru til meðferðar hjá lögreglu. Um frumvarp til nýrra heildarlaga segir m.a.:

„Frumvarpinu er […] ætlað að bregðast við þeim athugasemdum sem fram komu í stjórnsýsluúttekt Ríkisendurskoðunar svo skapa megi lagareldi skilyrði til aukinnar verðmætasköpunar með sjálfbæra nýtingu og vistkerfisnálgun að leiðarljósi. Þannig verður í frumvarpinu að finna ákvæði sem taka meðal annars til hertara eftirlits, aukinna rannsókna, leyfisveitinga og gjaldtöku af sjókvíaeldi og skiptingu tekna.“

Það var löngu tímabært að taka til hendinni í þessum málaflokki og ég vænti þess að skýrari rammi og ábyrgari umgjörð um þessa starfsgrein líti dagsins ljós hér á vorþingi og vænti þess að eiga gott samstarf við Alþingi þar um.

###

Virðulegi forseti. Ég þakka hv. þingmanni fyrir fyrirspurnina. Það er auðvitað rétt sem kemur fram í fyrirspurn hv. þingmanns að það er ákveðin áskorun sem atvinnugrein eins og sú sem hér er undir er í þegar stendur til og standa yfir breytingar á laga- og regluumhverfi. Það er hins vegar þannig að þegar Matvælastofnun metur hvort endurskoða skuli rekstrarleyfið þá ber stofnuninni að líta til gildandi laga þar sem segir:

„Við lok gildistíma rekstrarleyfis er heimilt, að framkominni umsókn, að úthluta eldissvæðum að nýju til hlutaðeigandi. Sé um endurúthlutun að ræða skal Matvælastofnun endurmeta hvort umsækjandi uppfylli kröfur sem gerðar eru til rekstursins skv. 2. mgr.“

Þær kröfur sem settar eru fram þar eru að umsækjandinn skuli uppfylla kröfur sem gerðar eru um heilbrigði lagareldisdýra og afurða þeirra, um forvarnir og varnir gegn tilteknum sjúkdómum í lagardýrum og um velferð lagareldisdýra. Við matið ber Matvælastofnun að líta til reglugerðar og reglu og gildandi laga. Áður en Matvælastofnun auglýsti tillöguna lagði stofnunin mat á það hvort umsækjandinn uppfyllti kröfur framangreindra reglugerða.

Það er hins vegar þannig varðandi leyfið, eins og hv. þingmaður kemst að orði þegar hann spyr um það hvort ég telji að rétt sé að leyfið gildi lengur eða skemur., þá er það náttúrlega svo, eins og fram hefur komið, bæði í þingsal og frammi fyrir nefndum þingsins, að ég tel tímabært að endurskoða og endurmeta bæði laga- og reglugerðarumhverfi utan um þessa atvinnugrein og ég tel að það sé almennt mikill stuðningur við það í landinu. Það breytir því ekki að í gildi eru tiltekin lög og tilteknar reglur á meðan á þessari stefnumótun stendur  en ég vænti þess að hv. þingmaður standi með mér og fleirum í því að bæta úr.

###

Virðulegur forseti. Ég hef ítrekað bent á það í umræðu um landbúnað og fæðuframleiðslu á Íslandi að landbúnaður, bæði til skemmri og lengri tíma, á ekki að vera tvíhliða samtal, þ.e. milli frumframleiðanda, bænda, annars vegar og stjórnvalda hins vegar. Landbúnaður er samfélagsleg ákvörðun um fæðuöryggi og hluti af því er líka samtalið við neytendur og við þá sem hafa ýmiss konar aðkomu að matvælaframleiðslu og matvælauppbyggingu hér í landinu. Við höfum stórkostleg tækifæri en við höfum líka miklar skyldur. Við höfum líka skyldur við það fólk sem vill taka þátt í því að halda landbúnaði hér áfram og við eigum að koma að því með þessu þríhliða samtali stjórnvalda, neytenda og bænda að tryggja það að ungt og öflugt fólk  taki þátt í því sem eru þessi stórkostlegu tækifæri, forseti, sem byggja á því að við erum bæði með landgæði, vatn, orku og öflugt fólk. Við eigum alla möguleika  fyrir íslenskan landbúnað.

###

Virðulegi forseti. Ég þakka hv. þingmanni fyrir brýna fyrirspurn. Bændur eru auðvitað í þeirri sérstöku stöðu að þeir ráða ekki aðfangaverðinu. Þeir ráða ekki verðinu frá sér sem þýðir að allar þeirra kjarabætur eru sóttar í annað af tvennu; að auka framleiðnina eða að hækka afurðaverðið. Framleiðniaukningin verður ekki af sjálfu sér, hún verður með fjárfestingum. Margir kúabændur sem hafa fjárfest á undanförnum árum hafa gert það vegna þess að þeir hafa trú á framtíðinni. Svo gerist það að aðfangaverðið fer allt á versta veg vegna Covid og innrásar Rússa í Úkraínu eins og við þekkjum og í þokkabót hefur vaxtastigið verið með þeim hætti sem við þekkjum öll og erum að ræða hér. Þetta allt hefur sett mikla pressu á bændur. Það er mikilvægt að horfa á þessa stöðu þegar við erum að ræða mikilvægi þess að bregðast við bráðavanda. Ég hef hins vegar sagt það bæði hér í ræðustóli Alþingis og ég hef líka sagt það í fjölmiðlum að það er til staðar bráðavandi hjá þeim sem hafa fjárfest eða tekið við búum á síðustu árum en hins vegar liggur það algjörlega fyrir að við sem hér erum stödd og bændur sjálfir og samfélagið allt þurfum að hafa þrek í þá umræðu að tala um kerfin sjálf. Við höfum núna landbúnaðarstefnu sem við samþykktum hér í þinginu á vordögum sem er leiðarljósið um það hvert við skulum stefna. En við þurfum að tryggja það að stjórntækin sem við höfum hér séu réttu tækin til að ná þeim markmiðum. Það er sannarlega umhugsunarefni að við skulum vera í þeirri stöðu ítrekað, eins og hv. þingmaður bendir hér réttilega á, að við þurfum í raun og veru að grípa til þess að kalla saman hópa, sama hvort þeir heita spretthópar eða ráðuneytisstjórahópar, og við það verður ekki unað að við séum í bráðaaðgerðum hér ár eftir ár. Ég tek því undir með hv. þingmanni um að við þurfum að horfa til lengri framtíðar og það verður að vera hluti af umræðunni líka í kringum viðbrögðin núna á þessu ári.

###

Virðulegur forseti. Ég vil hér í lok þessarar umræðu þakka fyrir góða þátttöku í umræðunni og þar með góðar viðtökur gagnvart þessu máli sem hér er mælt fyrir. Ég held að við  öll sem hér erum séum sammála um að það þarf að treysta umgjörðina fyrir innlenda matvælaframleiðslu og ekki síst landbúnaðinn. Mig langar aðeins í lokin að rifja upp með hv. þingheimi að staðreyndin er sú að markmið búvörulaga hafa verið nánast óbreytt frá 1947. Þau hafa verið þannig að tekjur þeirra sem stunda landbúnað séu í sem mestu samræmi við tekjur annarra stétta. Þetta hefur verið upplegg okkar, þings og þjóðar, um áratugaskeið og nánast alveg frá lýðveldisstofnun. Þannig höfum við verið sammála um það og meðvituð um það að það eru forsendur fyrir því að landbúnaður þrífist á Íslandi, að bændur séu í sama efnahagslega veruleika og þjóðin að öðru leyti. Það hefur gengið misvel, svo ekki sé fastar að orði kveðið. Lengi vel var framkvæmdin í landbúnaðarmálum sú að ríkið ákvað verð á öllum landbúnaðarvörum, nánast, það ákvað framleiðslumagnið og bætti upp tap af útflutningi með útflutningsbótum. Það var veruleikinn. Það kerfi var lagt niður í skrefum, enda var það algjörlega með öllu ósjálfbært og ég held við höfum öll verið sammála um það líka á sínum tíma. Þá tók við tímabil kvótakerfa og samdráttar í framleiðslu. Verðlagningin var gefin frjáls á flestum búvörum og félagasamtök bænda beitt viðurlögum fyrir það að álykta um að það þyrfti að hækka verð í samræmi við aukinn tilkostnað. Við þessi kerfi býr hluti landbúnaðarins enn í dag þannig að það má eiginlega segja að við séum að horfast í augu við áhrifin af mjög stórri pendúlhreyfingu í því hvernig haldið er utan um þessi mál.

Lengi vel voru afurðafélög í eigu bænda í gegnum samvinnufélög en í tímans rás hefur þessi staða líka breyst í mismunandi búgreinum. Núna eru afurðastöðvar í ýmsum formum og misjafnt hvort þær séu í eigu bænda eða undir stjórn þeirra. Þannig að við erum í raun og veru komin núna að — og ég tek undir það sem kemur fram í máli margra hv. þingmanna að það er ákveðið lag til að taka stuðningskerfið við innlendan landbúnað til endurskoðunar og við eigum að hafa þrek til þess, en það er ekki beinlínis umræðuefnið í þessu máli hérna. Hérna er einn hluti umhverfisins til umræðu, en ég tek undir að það er mikilvægt að horfa til heildarinnar í þessu efni.

Ég vil líka nefna eitt annað mál sem   hefur verið að breytast í áranna rás og það er það að við vorum áður með sérstaka skilgreinda sjóði sem voru lánasjóðir sem voru hugsaðir fyrir landbúnað. Þeir voru félagslegir sjóðir. Það var Stofnlánadeild landbúnaðarins, það var Lánasjóður landbúnaðarins þar sem samfélagið, þingið, horfðist í augu við það að landbúnaðurinn sem slíkur þyrfti annars konar lánaumhverfi heldur en allur almenningur í landinu. Þessir sjóðir voru markaðsvæddir fyrir hrun og heyra núna sögunni til. En núna erum við, einmitt þegar við erum að horfast í augu við stöðu innlends landbúnaðar í dag, að segja sem svo hvert við annað, við erum að segja það á fundi með ungum bændum og við erum að segja hvert við annað hér í þinginu,  að það er ástæða til að endurmeta þá afstöðu að markaðurinn einn dugi til þess að skapa innlendri matvælaframleiðslu fullnægjandi umhverfi, að samkeppnin ein dugi til, að venjuleg lánakjör, þau sem  boðin eru fólki í bönkum, dugi til, að við þurfum að endurskoða þetta umhverfi út frá félagslegum sjónarmiðum, út frá þeim sjónarmiðum að samfélagið þurfi að taka um það ákvörðun að þessari stétt fólks sé búinn viðunandi rekstrargrundvöllur og viðunandi afkoma.

Hér hefur líka verið nefnt að nýliðun er mikilvægur þáttur í þessu. Hv. þm. Eyjólfur Ármannsson nefndi það og hv. þm. Jakob Frímann Magnússon og fleiri. Nýliðun er ekki bara mikilvægur þáttur heldur lífsnauðsynleg til að við horfumst ekki í augu við það sem er að gerast víða um heim, að hefðbundinn landbúnaður á alls staðar við nýliðunarvanda að eiga og það er vegna þess að starfskjör eru í ríkari mæli farin að snúast um fleiri þætti heldur en beinlínis innkomuna. Það er vinnutími, það er tækifæri til þróunar og nýsköpunar, tækninýjunga o.s.frv. Ungt fólk setur spurningarmerki við það að gangast inn á starfsumhverfi sem gerir ráð fyrir því að við séum í vinnunni allan sólarhringinn alla daga. Í Þýskalandi er meðalaldur bænda 61 ár — 61 ár, meðalaldur bænda. Hér erum við að nálgast 60 árin á Íslandi.

Það út af fyrir sig verður ekki bætt bara með því að setja inn spretthópa, viðbótargreiðslur, stuðning við nýliðun o.s.frv. Þetta verður gert með því að hafa þrek í það að fara í endurmat á fyrirkomulagi þar sem við eigum bara sóknarfæri og ég held að það sé mjög mikilvægt að við tölum ekki niður landsins gæði. Hér erum við með orku, við erum með vatn, við erum með gríðarmikið landrými og það sem meira er, við erum með óvenjulega vel menntað og öflugt ungt fólk, kraftmikið ungt fólk sem vill stunda landbúnað. Þar  er auðlegð sem við þurfum að fylgja eftir og styðja og ekki bara með því að tryggja afkomu núna heldur ekki síður með því að búa þannig um greinina að það sé tækifæri til  samstarfs, það sé tækifæri til sveigjanleika, að vera í fleiri en einni grein, að færa sig á milli greina o.s.frv.

Við erum að sjá núna, virðulegur forseti, og við verðum að tala um landið og vatnið og orkuna, að uppskera af korni á tilraunareitum í haust var í líkingu við það sem við sjáum á Norðurlöndunum. Á Íslandi fyrir örfáum árum síðan sögðum við: Það er ekki hægt að rækta korn á Íslandi. Fyrir nokkrum áratugum síðan efuðumst við um að það væri hægt að rækta tré hérna. Núna höfum við í fyrsta skipti um langt árabil ráðstafað nýju fjármagni í rannsóknir á nýjum innlendum yrkjum í landbúnaði til að nýta í kornrækt. Við erum að setja nýja peninga til þess að elta þróttinn, til að elta bjartsýnina, til að elta huginn sem er hjá þeim bændum sem vilja vera ekki bara þátttakendur í framtíðinni heldur skapa hana.

Þannig að sú sem hér stendur vill standa undir nafni og rísa undir því að vera landbúnaðarráðherra en ekki bara vegna þess að landbúnaður skiptir máli, heldur vegna þess að landbúnaðurinn er þáttur í þeirri gríðarlegu sókn sem við eigum möguleika á að taka þátt í og byggja upp í innlendri matvælaframleiðslu þar sem landbúnaður, sjávarútvegur, grænmetisræktun o.s.frv. er partur af þeirri heild sem við getum farið í í hringrásarhagkerfi, í sjálfbærri nýtingu og í alvöruframtíðarsýn fyrir ungt fólk sem vill vera þátttakendur í matvælaframleiðslu.

Þetta vil ég segja sem almenna brýningu til okkar allra og að lokum að þakka fyrir ábendingar sem komu fram hjá ýmsum þingmönnum; Eyjólfi Ármannssyni, Þórarni Inga Péturssyni og fleirum, um mikilvægi þess að skoða hér einstaka þætti frumvarpsins, hvort sem það lýtur að skilgreiningum, reglugerðarheimildum eða öðrum þáttum frumvarpsins. Ég held að þetta sé gott dæmi um mál sem þingið á að taka til kostanna og sýna hvað í því býr og sýna hvað frumvarpið hefur að geyma þegar það er dregið úr því það mesta og mikilvægasta sem kemur til með að styðja við markmiðin sem við erum sammála um hér.

Ég vil þakka hv. þm. Birgi Þórarinssyni sömuleiðis fyrir að styðja markmið frumvarpsins og draga hér fram áherslumun sem mikilvægt er að nefndin fari yfir. Þingið fær að glíma við þetta.  Þingið fær að sýna hvað í því býr. Og aðalatriðið er það að nú heyri ég þá tóna sem ég vil þakka þinginu fyrir en ekki síður ungum bændum fyrir að hafa sett það svo kirfilega á dagskrá hversu mikilvæg innlend matvælaframleiðsla er, að við getum ekki vikið okkur undan því að vera þátttakendur í því með þeim fríða hópi.

###

Virðulegur forseti. Fjármögnun eftirlitsstofnananna er viðfangsefni sem er stöðugt umfjöllunarefni hér í þinginu og ég deili þeirri sýn hv. þingmanns að þar þurfi að gæta að því að lögbundin verkefni stofnananna séu þannig að þau séu fjármögnuð svo sómi sé að.

Mig langar að víkja aftur að spurningunni um  frumvarpið sem slíkt, vegna þess að það skiptir máli að halda því til haga að vinnandi fólk sækir bætt kjör í gegnum samstöðu til atvinnurekenda. En í núverandi kerfi er framleiðendum búvara, þ.e. bændum, óheimilt að nýta sína samstöðu til kjarabóta. Þetta er í raun og veru grundvallarútgangspunkturinn í því frumvarpi sem hér er til umræðu. Því má  í raun og veru segja að einu leiðirnar til kjarabóta fyrir bændur séu annars vegar aukin framleiðni og hins vegar hækkað afurðaverð. Sambærilegar heimildir fyrir félög framleiðenda og í nágrannalöndunum munu hjálpa þeim til þess að ná aukinni samlegð með því að standa saman til að bæta þessa stöðu.

Félög framleiðenda í Evrópu eru mjög fjölbreytt og þau eru með öllu mögulegu móti. Sums staðar eru þetta samþætt félög sem eiga og reka ýmiss konar starfsemi. Stundum eru þetta félög sem eiga engar tilteknar eignir en beita sér í krafti sameiginlegrar kröfugerðar, og við sjáum það sums staðar í Evrópu, þar sem er í raun og veru meiri hefð fyrir slíku, að frumframleiðendur leggja saman sína krafta í því skyni að bæta sína afkomu. Öll þessi félög hafa sína stöðu og sitt hlutverk, en ég held að það sé bara mjög mikilvægt að nefndin fái ráðrúm til þess að skoða þetta mjög víðtækt.

Þessi tillaga sem hér kemur fram er ein tilraun til að nálgast þetta út frá því sem er heimilt í nágrannalandi  og þar sem það hefur gefist vel án athugasemda frá samkeppnisyfirvöldum.   Ég tel að það sé kominn tími til að íslenska þingið fái að glíma við þetta sem eitt af mörgum skrefum til að bæta hag bænda.

###

Virðulegur forseti. Ég þakka hv. þingmanni spurninguna og raunar átti ég von á að fá spurningu af þessu tagi úr þingflokki hv. þingmanns sem hefur haldið mjög vel til haga þeim sjónarmiðum sem lúta að ákveðnum efasemdum sem varða einmitt samstarf og samráð. Hér er verið að fara leið sem er leiðin sem Finnar framkvæma og gera með þessum hætti og hafa ekki fengið athugasemdir frá samkeppnisyfirvöldum þar. Okkur taldist til að það yrði árennilegri nálgun heldur en sú sem áður hafði komið fyrir sjónir samfélagsins í samráðsgátt og voru gerðar miklar athugasemdir við.

Mér skilst í sjálfu sér að vinnan gangi vel. Eins og hv. þingmaður veit þá eru ráðuneytisstjórar sem eru að funda með ýmsum hagaðilum, m.a. Bændasamtökunum og lánastofnunum, og gagnasöfnun hefur gengið vel o.s.frv.

Mótun tillagna er í vinnslu og það má eiginlega segja að milliuppgjör, ef við getum sagt sem svo, eða það sem ég hef séð hingað til, bendi til þess að staðan sé umtalsvert mismunandi eftir hópum innan Bændasamtakanna og mismunandi búgreina. Það verður að greiða úr þeirri stöðu eins og hægt er en ég geri ráð fyrir að fá tillögur núna í lok mánaðarins. En það breytir því ekki, sem hv. þingmaður sannarlega kemur að í sinni fyrirspurn, að fyrirkomulagið sem við búum við núna, sem að hluta til kallar á að við séum í raun og veru ítrekað að standa frammi fyrir því að það þurfi að grípa til einhvers konar skyndiráðstafana, er ekki fyrirkomulag sem er viðunandi fyrir íslenskan landbúnað þegar til lengri tíma er litið. Ég kem vonandi betur að því í mínu seinna andsvari. En ég held að það sem er núna fram undan og ekki í fyrsta skipti  sé tilefni til að skoða kjör og umhverfi innlends landbúnaðar frá grunni.

###

Virðulegur forseti. Ég mæli hér fyrir frumvarpi á þskj. 565, máli nr. 505. Um er að ræða frumvarp þar sem mælt er fyrir um heimild til handa fyrirtækjum í eigu eða undir meirihlutastjórn frumframleiðenda, bænda, að eiga með sér samstarf um afmarkaða þætti líkt og tíðkast í nágrannalöndum. Frumvarpið er samið í matvælaráðuneytinu.

Hinn 1. júní 2023 var þingsályktun um landbúnaðarstefnu fyrir Ísland til ársins 2040 samþykkt á Alþingi, sbr. ályktun 21/153, og í lið 6.2 í stefnunni er sérstaklega tekið fram að tryggt verði með löggjöf að innlendir framleiðendur hafi ekki lakara svigrúm til hagræðingar og samstarfs en framleiðendur í nágrannalöndum þar sem starfað er samkvæmt EES-löggjöf.

Undanfarin misseri hefur verið bent á að svigrúm frumframleiðanda hér til samstarfs er ólíkt því umhverfi sem ríkir um slíkt í nágrannalöndunum. Þetta kemur m.a. fram í skýrslu Lagastofnunar HÍ frá árinu 2020. Þá hafa samtök í atvinnulífinu óskað eftir því að afurðastöðvar í slátrun sauðfjár og stórgripa og kjötvinnslu fái undanþágu frá ákvæðum samkeppnislaga til samruna, aukins samstarfs og verkaskiptingar. Hafa samtökin lagt áherslu á að með þessu megi jafna stöðu bænda á svipaðan hátt og gerist erlendis.

Frumvarpið sem nú er lagt fram heimilar fyrirtækjum í eigu eða undir meirihlutastjórn frumframleiðanda að eiga með sér samstarf um afmarkaða þætti líkt og tíðkast í nágrannalöndum. Þá getur félag talist til framleiðendafélags ef frumframleiðendur ráða að lágmarki yfir 51% atkvæða í félaginu. Einkum er horft til reglna ESB á þessu sviði. Með því er stefnt að því að styrkja stöðu framleiðenda búvara og skapa tækifæri til aukinnar samvinnu og verðmætasköpunar. Stefnt er að því að innlendir framleiðendur hafi ekki lakara svigrúm til hagræðingar en tíðkast í nágrannalöndum okkar eins og fram kemur í áðurnefndri landbúnaðarstefnu.

Við vinnslu frumvarpsins var aflað upplýsinga frá Danmörku, Svíþjóð og Finnlandi til að fá gleggri mynd af því hvernig nágrannalönd okkar framfylgja framangreindu regluverki ESB. Áður hefur verið aflað upplýsinga frá Noregi en umrætt regluverk gildir ekki þar í landi þar sem Noregur stendur utan ESB. Í Noregi gilda þó einnig ákveðnar undanþágur fyrir landbúnað gagnvart samkeppnislögum en þær reglur sem gilda innan ESB þykja falla betur að fyrirkomulaginu hér á landi og þar af leiðandi er lagt til að horft verði til þeirra. Í Svíþjóð eru þrjú starfandi framleiðendafélög, öll í garðyrkju og ávaxtarækt. Í Danmörku eru tvö framleiðendafélög starfandi og einnig í garðyrkju og ávaxtarækt. Ítarlegri kröfur eru gerðar til framleiðendafélaga í garðyrkju og ávaxtarækt í reglum ESB, m.a. vegna þess að þau eiga kost á styrkjum til starfsemi sinnar sem félögum í öðrum greinum bjóðast ekki. Í Finnlandi eru flest framleiðendafélög af þeim þremur löndum Norðurlanda sem eru aðildarríki ESB, alls 11 talsins, og þau starfa jafnframt í fleiri greinum en í Danmörku og Svíþjóð, þ.e. í garðyrkju, mjólkurframleiðslu, kornrækt, eggjaframleiðslu, sauðfjárrækt og kartöflurækt.

Í frumvarpinu er lagt til að hér á landi verði horft til þess fyrirkomulags sem gildir í Finnlandi og að til framleiðendafélaga teljist félög sem eru í eigu eða undir stjórn frumframleiðenda, þ.e. fyrsta framleiðanda búvöru. Sé hluti félags í eigu eða undir stjórn óskyldra aðila geti félag engu að síður talist til félags frumframleiðenda, enda ráði frumframleiðendur að lágmarki yfir 51% atkvæða í félaginu og eðlileg takmörk verði reist við ávöxtunarkröfu hlutafjár eða stofnfjár óskyldra aðila. Um þetta þurfa þá að vera ákvæði í samþykktum viðkomandi félags. Sama gildir um samtök slíkra félaga sem hugsanlegt er að verði til.

Í frumvarpinu er gert ráð fyrir því að matvælaráðuneytið muni sjálft annast skráningu framleiðendafélaga hér á landi. Gerð er tillaga um að nánari skilyrði um m.a. ákvarðanatöku, lágmarksfjölda félaga, félagsaðild, skyldur framleiðenda gagnvart félagi og að upplýsingagjöf verði sett með reglugerð.

Meginmarkmið frumvarpsins er að stuðla að hagfelldari starfsskilyrðum í landbúnaði og stefnt er að því að styrkja stöðu framleiðenda búvara og skapa tækifæri til aukinnar samvinnu og verðmætasköpunar. Styrking á stöðu bænda, þ.e. frumframleiðanda, í virðiskeðjunni þykir líkleg til að leiða til breyttrar dreifingar á afkomu og sanngjarnari skiptingu hennar innan virðiskeðjunnar. Með því er stutt við framleiðslu heilnæmra matvæla sem er til hagsbóta fyrir neytendur. Eins og umræða síðustu ára og áratuga bendir til er afkoma bænda af framleiðslu matvæla ekki til marks um valdastöðu innan virðiskeðjunnar, svo vægt sé til orða tekið. Innlendar afurðastöðvar eru að nokkru eða verulegu leyti í eigu bænda þótt það sé sannarlega misjafnt eftir fyrirtækjum en ekki er hægt að fullyrða um að þær uppfylli þau skilyrði sem þetta frumvarp felur í sér án breytinga. Í einhverjum tilvikum kann að þurfa að endurskipuleggja þær til að uppfylla þau skilyrði sem lögð eru til í frumvarpinu, ekki síst til að tryggja að þær séu undir stjórn frumframleiðenda, þ.e. bænda.

Virðulegur forseti. Ég tel mikilvægt að heimildir bænda á Íslandi til samstarfs og samvinnu í afurðasölumálum sé formfestar og að þær heimildir séu ekki lakari en tíðkast í nágrannalöndum okkar. Ég hef ekki þá trú á markaðsöflunum að treysta þeim til að skipuleggja virðiskeðju matvæla á hátt sem tryggir bændum réttláta afkomu. Raunar tel ég að sú staða sem hefur verið uppi um áratugaskeið, að laun bænda hafa dregist aftur úr miðað við aðrar stéttir, sé eitt af þeim sönnunargögnum þess efnis að ekki sé rétt skipt. Fyrir því eru auðvitað ýmsar ástæður og engar töfralausnir til. En þetta er skref, þetta er eitt af mörgum skrefum. Þetta er bútur í þessari heildarmynd því að núverandi staða er sannarlega óásættanleg. Með þessu frumvarpi sem hér er mælt fyrir hef ég þá trú að við getum skapað skilyrði fyrir bændur til að nýta samstöðu og samvinnu til að bæta sinn hlut, ekki á kostnað neytenda eða á kostnað neins yfir höfuð heldur til að rétta sinn hlut.

Ég vil að öðru leyti vísa til greinargerðar þeirrar sem fylgir frumvarpinu þar sem finna má ítarlega umfjöllun um efni þess.

Að lokinni þessari umræðu legg ég til að frumvarpinu verði vísað til 2. umræðu og hv. atvinnuveganefndar.

###

Virðulegi forseti. Ég mæli hér fyrir frumvarpi á þskj. 531,  483. mál, um breytingu á lögum um dýrasjúkdóma og varnir gegn þeim, lögum um eftirlit með fóðri, áburði og sáðvöru og lögum um dýralækna og heilbrigðisþjónustu við dýr. Frumvarpið er nokkuð samsett og er samið í matvælaráðuneytinu.

Markmiðið er þríþætt. Í fyrsta lagi að tryggja Matvælastofnun nauðsynlegar valdheimildir vegna opinbers eftirlits með aukaafurðum dýra sem ekki eru ætlaðar til manneldis. Í öðru lagi að breyta lagastoð fyrir innleiðingu á reglugerð Evrópuþingsins og ráðsins 2019/4 um lyfjablandað fóður, en efnisákvæði um lyfjablandað fóður er nú að finna í lyfjalögum og með þessu frumvarpi er lagt til að þau ákvæði verði felld úr lyfjalögum og sett í lög um eftirlit með fóðri, áburði og sáðvöru.

Jafnframt er markmið frumvarpsins að gera breytingar á síðastnefndum lögum til að samræma íslensk lög við reglugerð framkvæmdastjórnar ESB og rýmka reglur um notkun dýrapróteina í fóður.

Í þriðja og síðasta lagi er lagt til í frumvarpinu að setja gjaldtökuheimild í lög um dýralækna og heilbrigðisþjónustu við dýr svo Matvælastofnun geti innheimt gjald vegna þeirrar vinnu sem hlýst af veitingu starfsleyfa á sviði dýralækninga.

Reglur um aukaafurðir dýra sem ekki eru ætlaðar til manneldis hafa verið í gildi á Íslandi um árabil en illa hefur gengið að koma málaflokknum í viðunandi farveg, bæði hvað varðar uppbyggingu innviða en einnig hvað varðar eftirlit með málaflokknum. Opinbert eftirlit með þessum afurðum skiptist áður á hendur þriggja eftirlitsaðila, þ.e. Matvælastofnunar, Umhverfisstofnunar og Heilbrigðiseftirlits sveitarfélaga.

Á síðasta ári var Ísland dæmt brotlegt fyrir EFTA-dómstólnum og í úrskurðinum kemur fram að Ísland hafi ekki staðið við skuldbindingar sínar hvað varðar meðferð dýraleyfa, m.a. með því að hafa hvorki komið á viðeigandi kerfi til að meðhöndla dýraleyfi með þeim hætti sem löggjafinn mælir fyrir um né eftirlitskerfi til að tryggja að þeim skilyrðum sem reglurnar kveða á um sé framfylgt.

Einn liður í umbótum Íslands í málaflokknum var að færa allt eftirlit með aukaafurðum dýra á hendur eins eftirlitsaðila, þ.e. Matvælastofnunar, og var það gert með reglugerðarbreytingu í maí á þessu ári.

Stofnunin hefur valdheimildir til að knýja fram úrbætur og beita viðurlögum samkvæmt lögum um matvæli og fóðurlögum en hún hefur engar slíkar heimildir gagnvart rekstraraðilum og/eða einstaklingum sem meðhöndla aukaafurðir dýra en eru hvorki matvæla- eða fóðurframleiðendur, t.d. urðunarstaðir og brennslur. Því er nauðsynlegt að tryggja Matvælastofnun slíkar heimildir í lögum um dýrasjúkdóma, enda er megintilgangur bæði þeirra laga og EES-reglna um aukaafurðir dýra sem ekki eru ætlaðar til manneldis að sporna gegn útbreiðslu dýrasjúkdóma.

Þá eru í frumvarpi þessu lagðar til breytingar á lögum um eftirlit með fóðri, áburði og sáðvöru vegna innleiðingar á EES-reglum, annars vegar reglugerð ESB um lyfjablandað fóður en í því sambandi eru felld brott efnisákvæði er varða lyfjablandað fóður úr lyfjalögum og nauðsynleg ákvæði sett inn í fóðurlög. Hins vegar er reglugerð um breytingar á reglum um nýtingu dýrapróteins í fóður.

Að lokum er í frumvarpinu lagt til að sett verði gjaldtökuheimild í lög um dýralækna og heilbrigðisþjónustu við dýr svo að Matvælastofnun geti innheimt raunkostnað fyrir þá vinnu sem hlýst af mati á umsóknum um útgáfu starfsleyfa til þeirra sem um þau sækja.

Virðulegi forseti. Ég hef nú rakið meginefni þess frumvarps sem hér er til umræðu og vil að öðru leyti vísa til greinargerðarinnar sem fylgir frumvarpinu þar sem ítarlega er fjallað um efni þess.

Að lokinni 1. umræðu legg ég til að frumvarpinu verði vísað til hv. atvinnuveganefndar til umfjöllunar.

###

Virðulegur forseti. Ég þakka enn hv. þingmanni andsvarið. Ég held að þetta séu allt saman gagnlegar ábendingar sem hér koma fram sem full ástæða er til að hv. atvinnuveganefnd taki til skoðunar. Í meginatriðum er hér um að ræða þá staðreynd sem raunar kemur líka fram í umsögnum þeirra aðila sem sendu umsagnir inn með frumvarpinu, að það megi gera ráð fyrir því að hér sé um að ræða takmarkað magn afla sem unnt sé að veiða með því að prófa búnað með þessum hætti, enda liggur fyrir að aflamark er takmarkað og þess vegna þarf að taka mið af slíku. Ég árétta það sem áður hefur komið fram, að ég tel að VS-sjóður sé góður vettvangur til að fara með það sem fellur til með þessum hætti en undirstrika jafnframt að hér er 1. umræða um málið og ég vænti þess að þingleg meðferð leiði í ljós svör við vangaveltum og spurningum sem hafa komið fram í máli hv. þingmanns. En ég vil kannski nefna það varðandi skilyrðin sem þarf að uppfylla, að þau munu koma fram í reglugerð byggt á þeim lagagrunni sem fyrir hendi er. Það er auðvitað mikilvægt að missa ekki sjónar af meginmarkmiðinu sem hér er undir; að auka nýsköpun í greininni, bæta umgengni um auðlindina, auka áherslu á umhverfissjónarmið og svo auðvitað líka hagkvæmni.

###

Virðulegur forseti. Ég þakka hv. þingmanni fyrir andsvarið. Það sem skiptir kannski mestu máli hér, og það er sannarlega rétt sem kemur fram í máli hv. þingmanns, er að mikilvægt er að líta sérstaklega til umhverfissjónarmiðanna, en um leið er mikilvægt að tilgreina skilyrði og takmarkanir á þessum afla til að prófa búnað. Ráðuneyti mitt gerir ráð fyrir að afli sem veiðist við prófanir sem þessar verði óverulegur og bendir á að reglugerðarheimild þurfi að vera fyrir ráðherra til að mæla fyrir um takmarkanir og skilyrði fyrir veitingu leyfis til þess að prófa búnað. Þá verði frekar um að ræða nokkur tonn heldur en tugi, ég tala nú ekki um hundruð tonna. Ég held að það væri ekki skynsamlegt að setja upp sérstakan sjóð til að rúma það sem þar myndi falla til. Ég vil hins vegar segja, vegna vangaveltna hv. þingmanns, að ég held að öll þessi sjónarmið séu eitthvað sem hv. atvinnuveganefnd eigi að taka og geti vel tekið til skoðunar. En ég held að aðalatriðið sé að þarna er í raun og veru verið að skjóta lagastoð undir mjög mikilvægar heimildir til að fram geti farið prófanir á vinnslu- og veiðarfærabúnaði í þessu skyni. Það er afar mikilvægt, bæði út frá sjónarmiðum um hagkvæmni og skilvirkni, eins og hv. þingmaður nefnir hér, en síðast en ekki síst vegna umhverfissjónarmiða og þeirra nauðsynlegu hvata sem þarf að leggja til svo að framfarir og nýsköpun verði á þessu sviði.

###

Virðulegur forseti. Ég mæli hér fyrir frumvarpi á þskj. 508 sem er 467. mál, um breytingu á lögum um veiðar í fiskveiðilandhelgi Íslands, er varðar leyfi til prófana á vinnslu- og veiðarfærabúnaði. Frumvarpið er lagt fram til að styrkja samkeppnishæfni tæknifyrirtækja sem þjónusta skip með því að selja og setja nýjan vinnslu- og veiðarfærabúnað í skip hér á landi. Hingað til hefur raunin verið sú að ekki hefur verið mögulegt að láta fara fram prófanir á vinnslu- og veiðarfærabúnaði eftir uppsetningu hér á landi þegar um er að ræða erlend skip, eða íslensk skip sem selja til annarra landa og hafa ekki heimild til veiða hér á landi. Það hefur haft ákveðið óhagræði í för með sér, bæði fyrir þjónustuaðila og skipin, að ekki sé hægt að prófa búnaðinn við Íslandsstrendur.

Frumvarpið hefur verið unnið í matvælaráðuneytinu í samráði við stofnanir, hagsmunaaðila og almenning með birtingu áforma og frumvarpsdraga í samráðsgátt stjórnvalda. Bæði Landhelgisgæslan og Samtök fyrirtækja í sjávarútvegi voru sammála um hvernig þessi breyting væri til bóta en bentu á tiltekin álitamál sem ráðuneyti mitt telur að unnt sé að útfæra í reglugerð og er farið yfir þau í greinargerð frumvarpsins.

Ég mun nú víkja nánar að einstökum þáttum frumvarpsins. Frumvarpið mælir fyrir um breytingu á 13. gr. laga um veiðar í fiskveiðilandhelgi Íslands, nr. 79/1997, þess efnis að ráðherra verði heimilt, að fenginni umsókn, að veita skilyrt, takmörkuð og tímabundin leyfi til prófana á nýjum vinnslu- og veiðarfærabúnaði skipa í fiskveiðilandhelgi Íslands hafi búnaðurinn verið settur í skip hér á landi og nauðsynlegt geti talist að prófa virkni hans.

Mælt er fyrir um það í frumvarpinu að ef sjávarafli veiðist við prófanir skuli hann vera óverulegur og seldur á viðurkenndum uppboðsmarkaði á Íslandi fyrir sjávarafla og andvirði aflans renni til Verkefnasjóðs sjávarútvegsins.

Mælt er fyrir um að slíkar prófanir fari fram undir eftirliti Fiskistofu. Skal leyfishafi greiða kostnað sem leiðir af eftirlitinu. Jafnframt geti ráðherra kveðið á um nánari reglur um skilyrði, veitingu leyfa, kostnað og eftirlit í reglugerð.

Í þessu samhengi vil ég benda á að heimild sú sem þetta frumvarp snýr að varðar ekki fiskveiðistjórn í sjálfu sér heldur hliðargrein fiskveiða, sem er í raun þjónustustarfsemi á sviði tækni og nýsköpunar. Rétt er að finna þessari heimild stað í lögum um veiðar í fiskveiðilandhelgi Íslands þar sem fyrir eru ákvæði um tímabundnar heimildir til veiðitilrauna og annarra vísindalegra rannsókna.

Frumvarpið var ekki talið gefa tilefni til skoðunar á samræmi við stjórnarskrána og ekki er talið að ákvæði frumvarpsins kalli á aukin útgjöld fyrir ríkissjóð, en mögulega verða óverulegar aukatekjur, sem renna þá í Verkefnasjóð sjávarútvegsins eins og áður greinir, auk þjónustugjalda fyrir eftirlit.

Þá eru líkur á því, eins og áður segir, að frumvarpið muni hafa jákvæð áhrif á starfsemi og nýsköpun tæknifyrirtækja sem vinna að tæknibúnaði fyrir skip hér á landi. Þannig geti þau fyrirtæki sem eru að þjónusta skip með nýjum vinnslu- og veiðarfærabúnaði látið fara fram prófanir á búnaðinum hér við land áður en skipin sigla utan, en það getur þurft að vinna í stillingum á búnaði og þess háttar til að virkni sé sem best.

Það er mikilvægt, virðulegur forseti, að fiskveiðiþjóð hafi öfluga þjónustustarfsemi sem styður við nýtingu auðlinda úr sjó og að sú starfsemi sé samkeppnishæf við sambærilega starfsemi í öðrum ríkjum. Við eigum að stuðla að því að hér geti þrifist fyrirtæki sem eru í fararbroddi á heimsvísu í þessari þróun, ekki síst í þróun veiðarfæra, og þetta frumvarp er liður í því.

Virðulegur forseti. Ég hef rakið meginefni frumvarpsins og vil að öðru leyti vísa til greinargerðarinnar sem fylgir því þar sem nánar er fjallað um efni þess. Að lokinni þessari umræðu legg ég til að frumvarpinu verði vísað til 2. umræðu og hæstv. atvinnuveganefndar til umfjöllunar.

###

Virðulegi forseti. Við höfum núna, eins og hv. þingmaður hefur væntanlega fylgst með, verið að undirbyggja með skýrslu sérstaka stefnumótun fyrir Ísland í lagareldi, þar með talið er kafli sem fjallar um þörungaeldi og úthafseldi raunar þar sem verið er að snerta á þessum málum og nefnt er þar mikilvægi þess að horfa til þeirrar nýtingar sem er að koma úr ýmsum áttum, ef svo má segja, og lögð áhersla á það að við förum ekki of geyst í þessum efnum. Ég vil árétta það sem kom fram hér í mínu fyrra svari að matvælaráðuneytinu hefur ekki borist neitt erindi hvað varðar þau mál eða þau áform Norðmanna sem þingmaðurinn fer hér yfir. En það er jafn ljóst að Norðmenn eru auðvitað fullvalda þjóð og þurfa eins og aðrir að gæta að sjálfbærri nýtingu og ábyrgri umgengni eins og gefur að skilja. Ég þakka hins vegar hv. þingmanni fyrir fyrirspurnina og ábendinguna og mun kanna þessi mál nánar.

###

Virðulegur forseti. Ég vil þakka hv. þingmanni þessa fyrirspurn og raunar þessa þanka hér vegna þess að það er hárrétt sem kemur fram í máli hv. þingmanns að fjármagnið finnur sér alltaf leið, peningaöflin og gróðaöflin í þessum heimi, og kapítalisminn finnur alltaf leið. Það er hlutverk og viðfangsefni lýðræðislega kjörinna fulltrúa á öllum tímum að reisa skorður við þeirri takmarkalausu ásælni. En varðandi þessa fyrirspurn sérstaklega þá er hér í meginatriðum um það að ræða að hafið er í raun og veru 70% af yfirborði jarðar og ef við færum út í bara vistkerfi jarðar almennt þá er gríðarlegt magn þess og hátt hlutfall þess vistkerfi sjávar og rót og kjarni líffræðilegrar fjölbreytni á sér þar heimili að stórum hluta. Það er þess vegna gríðarlega mikilvægur þáttur í alþjóðlegum skuldbindingum varðandi líffræðilega fjölbreytni en jafnframt loftslag. Við Íslendingar þurfum, það liggur algerlega fyrir, að huga miklu betur að notkun hafsvæða innan okkar efnahagslögsögu, hvernig við nýtum lögsöguna okkar á heildstæðan hátt. Hv. þingmaður nefndi það ekki sérstaklega í sinni fyrirspurn en sífellt oftar er að koma upp alls konar umræða um nýtingu hafsvæða til að mynda fyrir vindorku eða úthafseldi eða eitthvað slíkt, þannig að það er nauðsynlegt að fara yfir þessa nýtingu á heildstæðan hátt í stað þess að horfa á þetta út frá stefnu í hverjum málaflokki fyrir sig. Það gæti falist mjög mikill ávinningur í því að setja af stað vinnu við stefnumótun eða skipulag fyrir hafsvæðin og utan þeirra svæða sem núna falla undir strandsvæðaskipulag og þar á meðal er það sem hv. þingmaður spyr hér um sérstaklega, sem er efnistaka á svæðum sem sannarlega kunna að vera mikilvæg uppeldissvæði nytjastofna, til að mynda þorsks og annarra tegunda.

Ég var nýlega í Þýskalandi, vil kannski að nefna það í þessu samhengi hér, þar sem ég heimsótti Thünen-stofnunina sem er nokkurs konar samþætt rannsóknarstofnun hafs og lands, það er svona Hafró bæði á sjó og landi. Sú stofnun sem er staðsett víða í Þýskalandi er komin mjög langt með að skipuleggja öll sín hafsvæði til lengri tíma, út frá umferð, út frá vindi, út frá siglingaleiðum, út frá fiskeldi o.s.frv. Við höfum ekki gert mikið af þessu sem þjóð að horfa til lengri framtíðar í þessum efnum og í ljósi þess hve ásælni er mikið að aukast í hafsvæði til ýmissar starfsemi, til þessara þátta, til efnistöku sem er í raun og veru það sem hv. þingmaður víkur sérstaklega að og svo auðvitað til úthafseldis og fleiri þátta eins og ég hef nefnt hér og svo auðvitað hefðbundinna nytja eins og fiskveiða, þá hlýtur að vera komið að þeim tíma að við skipuleggjum okkur betur og meira í takt við það sem aðrar þjóðir hafa gert. Ég held að við þurfum að horfa til þess á næstu árum að gera það í ríkari mæli.

Varðandi það sem hv. þingmaður nefnir hér sérstaklega, þessi áform Norðmanna að vinna jarðefni af hafsbotni og áhrif þeirrar vinnslu mögulega inn í efnahagslögsögu Íslands, þá hefur ekkert erindi borist mér hvað varðar nákvæmlega þau mál og raunar er það þannig að þetta mál rak á mínar fjörur í gegnum fyrirspurn hv. þingmanns. En ég hef fengið tækifæri til að kynna mér það frekar og ekki síst í samskiptum norrænna þingmanna sem hafa verið að velta fyrir sér sameiginlegu norrænu útspili hvað þetta varðar, að gæta sérstaklega að þessum vistfræðilegu hagsmunum í hafi á norðurslóðum.

###

Virðulegi forseti. Sú leið sem hefur haft þessa yfirskrift, innviðaleiðin, snýst um það hvaða markmið það eru sem löggjafinn síðan ákvarðar í sinni þinglegu meðferð, hvort það eru þeir sem fá hæst verð fyrir heimildirnar eða ef það eru önnur markmið sem lögð eru til grundvallar, og þetta á eftir að útfæra. En í raun og veru erum við með þessari nálgun að horfa til þess að það sem fæst fyrir heimildirnar fari sannarlega til byggðanna. Mörgum sveitarfélögum hefur fundist þetta spennandi nálgun vegna þess að þarna erum við þá ekki að festa okkur við þá hugsun að sjávarútveginum sé ætlað að tryggja dreifða byggð í landinu heldur sé hann bara einn af mörgum þáttum sem hafi áhrif á það og að sveitarfélög sem hafa áhuga á því að byggja upp sína framtíð eða atvinnutækifæri, eða einhvers konar tækifæri fyrir íbúa sína til vaxtar og mögulega áherslubreytinga geti gert það fyrir þá fjármuni sem þarna falla til. Þarna fái sveitarfélögin í raun og veru meira svigrúm en ella væri og ákveðið frelsi líka til að þróast með þeim hætti sem íbúarnir kjósa á hverjum tíma. Það er alveg ljóst, eins og hv. þingmaður náttúrlega bæði veit og skilur og kemur fram í tilefni fyrirspurnarinnar, að leiðin þangað til við erum komin að þeirri niðurstöðu að samþykkja slíka útfærslu hér í þinginu er vörðuð mjög mörgum sjónarmiðum sem toga nánast í allar áttir. En ég held að það breyti því ekki að það hermir upp á okkur hér í þinginu að finna út úr því með hvaða hætti þessi upprunalegu markmið haldist eins vel  og hægt er, þ.e. að þessar heimildir séu hugsaðar til að styðja við atvinnu og byggð í landinu.

###

Virðulegi forseti. Fyrst vil ég þakka fyrirspyrjanda fyrir fyrirspurnina. Byggðakvóti og úthlutun hans hefur nú löngum verið álitaefni á vettvangi stjórnmálanna og um það mikið rætt. Byggðakvóti er hluti af þessu svokallaða 5,3% kerfi þar sem er tekið til sérstakra ráðstafana, 5,3% af leyfilegum heildarafla og sett inn í ýmis kerfi, en hér er fjallað sérstaklega um byggðakvóta. Þessum kerfum var komið á fót í raun og veru á löngum tíma til að bregðast við margvíslegum hlutum og það sem kallað er á fagmálinu almennur byggðakvóti er þá aflaheimildir sem sannarlega áttu að vera til að styrkja stöðu byggðarlaganna. Þessi hluti kerfisins rekur sögu sína aftur til ársins 1999 og um tilurð þessara kerfa og reynsluna af þeim er fjallað ágætlega í skýrslu Auðlindarinnar okkar þar sem ég vísa sérstaklega til þess sem leiðar til að fara kannski aðeins dýpra í málið. Það væri svo auðvitað efni til sjálfstæðrar umræðu hér að ræða það í sjálfu sér þegar við hugsum um það hvort sjávarútvegur einn og sér geti verið burðaraflið eða hreyfiaflið í því að hafa úrslitaáhrif á þróun byggðar í landinu. Það er ekki augljóst í mínum huga að svo geti verið. Það er hins vegar ljóst að framkvæmd byggðakvóta er mjög flókin sem birtist m.a. í því að ýmis álitaefni vegna framkvæmdarinnar hafa sannarlega risið í gegnum tíðina. Þingmaðurinn bendir hér á fjölda kæra sem hafa verið lagðar fram vegna framkvæmdarinnar. Yfirgnæfandi fjöldi kæra var staðfestur, þ.e. ákvörðun Fiskistofu um úthlutun byggðakvóta var staðfest af ráðuneytinu, en um fimmtungi af þeim kærum sem bárust var vísað frá eða þær felldar niður. Það er því erfitt að draga ályktanir um fyrirkomulag úthlutunar byggðakvóta af kærufjöldanum einum saman, en við höfum fleiri vísbendingar.

Í minni tíð sem ráðherra hef ég varla heyrt þá rödd sem talar um hversu frábært, gagnlegt og skynsamlegt þetta kerfi sé. Þessa rödd hef ég ekki enn þá heyrt á þessum tveimur árum sem ég hef gegnt embættinu. Ég vil því horfa til þess sem lagt er til í niðurstöðum verkefnisins Auðlindarinnar okkar, að breytingar yrðu gerðar á núverandi fyrirkomulagi byggðakvóta, ef við horfum á það sérstaklega, og að kveðið yrði með skýrum hætti á um markmið, umfang og ráðstafanir byggðakerfis í fyrirhuguðu frumvarpi um nýtingu og stjórnun nytjastofna sjávar. Mig langar að nefna hér að áform um lagasetningu á samráðsgátt hafa þegar verið kynnt auk þess sem skýrsla Auðlindarinnar var kynnt þar. Í samráðsferlinu komu fram skiptar skoðanir á framkvæmd byggðakvóta, sem kom mér ekki á óvart, en ég hef ekki fundið rökin til að verja núverandi fyrirkomulag. Ég held að það liggi algerlega fyrir að það hafi einfaldlega of marga ókosti þrátt fyrir göfug markmið og ég held að við þurfum að reyna með einhverju móti að horfa til framtíðar og læra af þessum síðustu 25 árum um það hvað hefur gengið og hvað hefur ekki skilað árangri.

Á fyrri þingum hafa verið lögð fram frumvörp sem tengjast byggðakvóta án þess að þau hafi náð fram að ganga, nú síðast á 151. löggjafarþingi. Á vorþinginu síðar í vetur mun ég leggja fram frumvarp til nýrra heildarlaga og þar verða lagðar til breytingar á fyrirkomulagi og framkvæmd byggðakvóta. Nú er verið að ígrunda í ráðuneytinu hvað komi í staðinn fyrir þessi kerfi og þar eru ákveðnar tillögur. Þar er lögð til annars vegar svokölluð innviðaleið, þ.e. að leigja út þessar heimildir og nýta þau verðmæti sem þannig fást til uppbyggingar í sjávarbyggðum. Slík uppbygging þyrfti þá ekki endilega að vera bundin við sjávarútveg heldur gæti verið á öðrum sviðum. Þetta er annar valkosturinn, sem er í raun og veru að heimildirnar séu nýttar með óbeinum hætti til að styðja við byggðirnar. Hinn valkosturinn, sem hefur stundum verið kallaður byggðafestuleið, væri þá sértækar og markvissar aðgerðir til að efla byggðir þar sem veiðar og vinnsla eru talin eiga framtíð fyrir sér, sem eru augljóslega matskenndir þættir.

Svo ég haldi því til haga hér hafa hagsmunaaðilar, eins og við er að búast, mjög mismunandi skoðanir á þessu. Til að mynda telur SFS að réttast væri bara að minnka þessi 5,3% og minnka öll félagslegu kerfin. Meðan LS telur að allar breytingar eigi að fara til LS þá tel ég að sjómannasamböndin hafi skoðanir á þessum hlutum jafnframt, eins og allir sem koma nálægt þessum málum. Sjálf hallast ég í raun að fyrri leiðinni, þ.e. þessari innviðaleið, en það er mikilvægt að þetta sé rétt útfært til að markmiðin náist og að því er unnið í ráðuneytinu en auðvitað er jafnframt heilmikil vinna eftir af hendi þingsins.



###

Virðulegi forseti. Eins og kemur fram í máli hv. þingmanns er staðan sú að lög um dýrasjúkdóma og varnir gegn þeim kveða á um tiltekinn bótarétt þeirra sem sæta ákvörðun stjórnvalda um niðurskurð og um þær bætur er fjallað í reglugerð um útrýmingu á riðuveiki og bætur vegna niðurskurðar. Það er unnið að samningagerð vegna þessara tilteknu bótagreiðslna sem hv. þingmaður nefnir. En það má jafnframt nefna það að þegar við erum að draga saman í raun og veru bæði það félagslega og efnahagslega tjón sem bændur verða fyrir og hafa orðið fyrir í gegnum árin þá er það alveg á hreinu að sú ráðstöfun sem gripið hefur verið til, og fjárveitingavaldið hefur stutt mig í, er að gera ráð fyrir aukinni fjárveitingu til að innleiða verndandi arfgerð gegn riðuveiki vegna þess að sú ráðstöfun fjár mun leiða til þess að þessi mál verði að baki. Það er gert ráð fyrir að þessi útgjöld mæti kostnaði vegna arfgerðargreiningar til að innleiða sem hraðast verndandi arfgerðir í sauðfjárstofninn og í samræmi við samþykkt ríkisstjórnarinnar. Ég held að við getum öll fagnað þeim skrefum.

###

Virðulegi forseti. Ég vil þakka hv. þingmanni að vekja máls á þessum atriðum og taka undir þau orð sem komu fram í fyrirspurn þingmannsins um það hversu mikið gleðiefni það er sannarlega að nú eru að renna upp nýir tímar þar sem við getum loksins reynt ný meðul til að ná þeim árangri sem hefur verið stefnt að síðastliðin 40 ár, sem er að útrýma riðu á Íslandi. Það eru auðvitað mörg skref eftir þangað en við erum lögð af stað og ég finn að það er aukin bjartsýni hvað þessa hluti varðar og með hverri rannsókn vitum við meira og þá skiljum við þetta jafnframt betur. Eins og þingmaðurinn tekur fram var reglugerð undirrituð og birt í síðustu viku um það að unnt væri að gefa kost á því að hlífa þeim hluta hjarðarinnar sem sannarlega væri með verndandi arfgerð gegn riðu.

Varðandi spurningu hv. þingmanns um bótagreiðslur og bótauppgjör þá er ekki hárnákvæmt að segja að það sé ósamið, það er búið að greiða megnið af því sem þarna var rætt um. Staðan er í raun og veru þannig að það standa út af ýmis álitamál sem er mikilvægt að leiða í jörð og þannig er staðan í mínu ráðuneyti að samskipti eru í gangi og eiga sér stað við hagsmunaaðila þarna. Ég hef sjálf lagt mikla áherslu á að það takist og náist farsæl niðurstaða í þeim málum. Og það sem hv. þingmaður spyr um varðandi stöðuna og ástæðuna fyrir henni þá er það auðvitað þannig að það er ákveðinn rammi sem lögin setja okkur sem ekki er unnt að fara út fyrir. En ég tel að það sé mikill vilji beggja vegna borðs að ná niðurstöðu í þessu máli.

###

Virðulegur forseti. Ég vona nú að hv. þingmaður muni eftir einu mjög svo grípandi nýyrði sem varð til á síðasta ári sem var spretthópur, sem varð einmitt til í mínu ráðuneyti og var þekktur fyrir að taka snöfurmannlega á mjög flókinni stöðu, bregðast hratt við og taka ákvörðun um það í samráði við Alþingi að reiða af hendi umtalsverðar upphæðir, raunar 3,2 milljarða, á síðasta ári til að koma til móts við aðfangavanda og þau vandamál sem þar voru fyrir hendi. Ég hef alla tíð frá því að ég tók við embætti barist fyrir því að stuðningur við landbúnað sé aukinn, t.d. með nýjum verkefnum á sviði kornræktar, með því að ríkið komi að því að flýta innleiðingu á verndandi aðgerðum gegn riðu, með sprettgreiðslum eins og hér hefur komið fram á síðasta ári og sérstökum áburðarstuðningi. Og, virðulegur forseti, í fyrsta skipti hefur Alþingi hér undir minni forystu samþykkt nýja landbúnaðarstefnu.

###

Virðulegur forseti. Ég þakka hv. þingmanni fyrirspurnina. Það hefur ekki farið fram hjá neinum að bændur hafa áhyggjur af sinni afkomu og ekki síst ungir bændur sem hyggjast halda fund sérstaklega um þau mál í dag þar sem ég mun taka þátt í umræðum rétt eins og fleiri þingmenn, ef ég kann það rétt. Hv. þingmaður spyr sérstaklega um planið. Vegna þessarar alvarlegu fjárhagsstöðu greinarinnar þá var 20. október tilkynnt um stofnun sérstaks starfshóps þriggja ráðuneytisstjóra matvæla-, fjármála- og innviðaráðuneytis, sem mun leggja mat á þá stöðu sem er komin upp í landbúnaði í kjölfar endurtekinna hækkana á stýrivöxtum og verðhækkana á aðföngum. Þessi ráðuneyti hafa þegar hafið upplýsingasöfnun og greiningarvinnu og hópurinn fundaði strax á mánudag í þessari viku. Hópurinn tekur til skoðunar gögn sem liggja bæði hjá ráðuneytinu, Byggðastofnun, RML, Creditinfo, Seðlabankanum, Hagstofunni og auðvitað hjá Bændasamtökunum sjálfum til að draga upp mynd af stöðunni í greininni. En þarna erum við að tala um þær áskoranir sem eru í landbúnaði, rétt eins og í öðrum geirum samfélagsins vegna dýrtíðarinnar. Hátt vaxtastig hefur auðvitað mjög mikil áhrif á þennan hóp og ekki síst þann hóp sem hefur ráðist í fjárfestingar nú á síðustu árum.

En mér finnst afar mikilvægt, og vil kalla hv. þingmann til þeirrar umræðu ekki síður, að við höldum því til haga að það eru gríðarleg sóknarfæri í íslenskum landbúnaði. Það eru allar grundvallarforsendur til staðar á Íslandi til þess að landbúnaður sé hér kröftugur. Hér er bæði vatn, landrými og mikill mannauður og við eigum að koma okkur í gegnum þann vanda sem við horfumst í augu við núna og halda áfram sókn fyrir innlenda matvælaframleiðslu.

###

Virðulegur forseti. Ég þakka hv. þingmönnum umræðuna. Grundvallaratriðið er þetta: Eldislax á að vera í kvíum en ekki utan þeirra. Öll umræða um að það sé ekkert svo alvarlegt eða slæmt fyrir villta laxa að eldislax sleppi eða að það sé engin hætta er ekkert gagnleg og hún skilar engu. Blöndun eldislaxa við villta stofna er háalvarlegt mál. Það er enginn ágreiningur um það heldur í vísindasamfélaginu að svo sé og ef einhver vafi leikur á um þau áhrif þá á náttúran að njóta þess vafa. Það er í samræmi við varúðarreglu umhverfisréttarins og vistkerfisnálgun sem íslensk lög gera ráð fyrir.

Hér var, með leyfi forseta, talað um „zero tolerance“ og mín íslenskun á því er: Engin frávik án afleiðinga. Hv. þm. Jóhann Páll Jóhannsson spurði um það hvenær þetta yrði komið til framkvæmda að fullu. Við gerum ráð fyrir því að það sé þessi aðlögunartími til ársins 2028 þegar fyrsta varðan er í raun og veru á þessari vegferð og tíminn fram að því verði tími fyrir greinina til að aðlagast breyttu umhverfi, bæði með hvötum og viðurlögum.

Varðandi spurningar hv. þm. Þórunnar Sveinbjarnardóttur um rannsókn á innlendum stofnum til eldis þá hef ég ekki upplýsingar um stöðu slíkrar nálgunar en mér skilst að mesti krafturinn í rannsóknunum sé í því að þróa ófrjóan lax, að það séu áherslurnar. Hv. þingmaður velti líka fyrir sér fjármununum og í fjármálaáætlun, sem þegar liggur fyrir og er samþykkt hér í þinginu, er gert ráð fyrir 2,2 milljörðum á næstu fimm árum til aukins eftirlits.

Ég vil hér að lokum þakka afgerandi stuðning við þá stefnumótun sem stendur yfir þvert á stjórnmálaflokka og flokka hér í þinginu. Við þurfum að gera þetta vel. Við höfum góðan grunn til að gera það, getum gert það og eigum að gera það vegna þess að það skiptir máli fyrir bæði atvinnulíf í landinu, umhverfi, samfélag og náttúru.

###

Virðulegi forseti. Ég vil byrja á því að þakka hv. þm. Lilju Rannveigu Sigurgeirsdóttur fyrir að óska eftir þessari sérstöku umræðu. Hún er tímabær og hún er skýr og vel afmörkuð. Til þess að svara þeim spurningum sem koma fram í máli hv. þingmanns þá vil ég byrja á því, svona með almennum hætti, að geta þess að frá því að ég hóf störf í matvælaráðuneytinu hef ég lagt áherslu á að tryggja að eftirlit, regluverk og stefnumótun í fiskeldi yrði sinnt af festu. Eitt af mínum fyrstu verkum var einmitt að biðja Ríkisendurskoðun að framkvæma úttekt á framkvæmd laga um fiskeldi. Í niðurstöðum þess var dregin upp dökk mynd af stjórnsýslu greinarinnar. Stefnumótun hefur svo staðið yfir í málaflokknum, byggt á þeirri skýrslu en einnig skýrslu Boston Consulting Group um tækifæri í lagareldi í heild fyrir Ísland. Þá hafa á mínum vegum verið tveir starfshópar, annar um strok og hinn um sjúkdóma, sem hafa skilað tillögum sem eru ýmist í framkvæmdafasa eða í stefnumótunarhlutanum. Ég kynnti stefnumótun í fiskeldi nýlega, sem hefur fengið góðar viðtökur, eins og hv. þingmaður hefur væntanlega fengið upplýsingar um. Þá hefur einnig verið samþykkt af þinginu að veita Hafrannsóknastofnun og Matvælastofnun auknar fjárheimildir vegna sjókvíaeldis sem nema um 2,2 milljörðum kr. næstu fimm árin. Það fjármagn var ákveðið og það veitt m.a. vegna þeirra athugasemda sem komu fram í stjórnsýsluúttekt Ríkisendurskoðunar. Matvælastofnun hefur nú þegar, fyrir tíu dögum, auglýst sex stöðugildi eftirlitsmanna og dýralækna sem sinna munu eftirliti.

Þingmaðurinn spyr að því hvernig ráðherra hyggist styrkja eftirlit áður en farið er í lagabreytingar. Í því samhengi vil ég nefna að Matvælastofnun hefur þegar ráðist í aðgerðir sem ekki krefjast lagabreytinga en hefur verið bent á í áðurnefndum úttektum, svo sem breytingar á verklagi varðandi eftirlit með stroki, t.d. með því að vakta fóðurmagn sem fer í kvíar og með því að leggja meiri áherslu á innra eftirlit. Matvælastofnun hefur einnig fjárfest í tveimur neðansjávardrónum sem verða nýttir við sérstakt eftirlit. Auk þessa eru þær ráðningar sem ég nefndi hér áðan.

Þá spyr hv. þingmaður um viðurlög við því að farið sé á svig við reglur. Hvað varðar viðurlög við stórum sleppingum og takmörkuðu innra eftirliti, eins og hafa verið brögð að, þá eru síðustu sleppingar, sem hv. þingmaður vísaði sérstaklega til, til meðferðar á viðeigandi stöðum í stjórnsýslunni og ég get ekki tjáð mig um þær sérstaklega. Þó get ég sagt að viðurlög verða til endurskoðunar í því frumvarpi sem verður mælt fyrir hér á þinginu síðar í vetur og umfjöllun við þá frumvarpsvinnu sem fram undan er. Það er mín skoðun að engin frávik eigi að vera án afleiðinga. Í drögum að stefnu um uppbyggingu og umgjörð lagareldis er t.d. lagt til að framleiðsluheimildir þeirra rekstraraðila sem eiga fisk sem finnst á stöðum þar sem hann á ekkert erindi verði skertar.

Þingmaðurinn spyr líka um það hvernig ég hyggist koma til móts við áhyggjur af erfðablöndun. Þar er mikilvægast auðvitað að fyrirbyggja strok. Eldisfiskur á að vera í kvíum en ekki utan þeirra. Eins og ég hef farið yfir þá verður það gert. Einnig vil ég þó nefna þá staðreynd að því öflugri sem innlendir stofnar eru, því ólíklegra er að strokatburðir hafi neikvæð áhrif á stofnana. Það er bæði flókið og tæknilegt að fara að ræða erfðafræði hér á þinginu en ég vil þó segja þetta: Auknum fjármunum verður varið í eftirlit og rannsóknir, árvökum verður fjölgað, sérstök verkefni verða sett af stað til að meta ástand villtra laxastofna og bæta veiðistjórnun stofna í samræmi við markmið Alþjóðlega hafrannsóknaráðsins og Laxaverndunarstofnunarinnar, sem við raunar hyggjumst ganga inn í aftur en höfum ekki verið þar aðilar til skamms tíma. Laxastofninum við Norður-Atlantshaf hefur farið aftur um langt skeið og því er það meira en tímabært að leggja áherslu á aðgerðir til að snúa við þeirri þróun. Það verkefni er þó ekki átaksverkefni heldur til langs tíma.

Að endingu vil ég fjalla um áhættumat erfðablöndunar og áhyggjur af erfðablöndun í laxveiðiám. Samkvæmt núverandi löggjöf skal framkvæma áhættumat svo oft sem þurfa þykir og eigi sjaldnar en á þriggja ára fresti. Í kjölfar stroksins í Patreksfirði og þeirrar upplýsingaöflunar sem hefur átt sér stað í kjölfar þess hefur Hafrannsóknastofnun dregið til baka þá tillögu að áhættumati sem stofnunin hafði lagt fram, sem mér þykir þá benda til þess að lagabókstafurinn og framkvæmd hans sé að virka eins og til var ætlast og nú bíðum við þeirrar niðurstöðu. Áhættumat erfðablöndunar er, líkt og viðurlög við svokölluðum slysasleppingum, til endurskoðunar og umfjöllunar við frumvarpsvinnuna sem fram undan er. Stefnumótunin hefur fengið góðar viðtökur. Ég hlakka til að geta mælt fyrir málinu síðar í vetur og þá mun hv. atvinnuveganefnd taka málið til umfjöllunar. Það er mikið í húfi að koma þessum málum á skýran og öruggan grunn.

###

Virðulegur forseti. Rétt eins og oft þegar um er að ræða atvik af stærðargráðu sem þessari þá er tvennt sem er undir, það eru annars vegar viðbrögð til skemmri tíma og hins vegar stefnumótun og viðbrögð til lengri tíma. Af því að hv. þingmaður spurði sérstaklega um áhættumatið í sinni fyrri spurningu þá er í gildandi lögum sérstaklega talað um að endurskoða beri áhættumatið svo oft sem þurfa þykir. Ég held að það sé algjörlega fyrirliggjandi að sú þörf er raunveruleg núna. Áhættumatið á auðvitað að endurspegla raunveruleikann en ekki einhverjar hugmyndir um raunveruleikann. Eins og hv. þingmaður kemur ítarlega að í sínum fyrirspurnum hér þá er að koma á daginn það sem mörg okkar óttuðust, að grundvöllurinn er þannig að það er full ástæða til að taka til við endurskoðun á áhættumati.

###

Virðulegi forseti. Ég þakka hv. þingmanni fyrirspurnina. Það er auðvitað þyngra en tárum taki að þessi viðburður í raun og veru standi yfir, þ.e. að strok verði af þeirri stærðargráðu sem við erum hér að sjá. Ég verð þó að segja við þetta tilefni að hér er um að ræða ýmsar ákvarðanir eftirlitsstofnana og annarra aðila sem eru sumar hverjar kæranlegar þannig að ég get ekki tjáð mig um þessi atvik sem hér eru að eiga sér stað. En ég verð hins vegar að segja að ábyrgð rekstraraðilanna er mikil. Mér finnst það skipta mjög miklu máli í því ljósi að við verðum að geta treyst því að bæði innra eftirlit og ytra eftirlit sé með þeim hætti að það sé viðunandi. Frá því að ég kom í ráðuneytið hef ég tekið þessi mál mjög alvarlega, enda eru strok af þessu tagi óásættanleg umhverfisslys. Við eigum ekki að normalísera þau, við eigum ekki að segja: Þetta er eitthvað sem hlýtur að gerast. Eldislaxar eiga að vera í kvíum og þeir eiga ekki að vera í kvíum með götum og rekstraraðilinn hverju sinni ber ábyrgð á því að tryggja það. Ég skipaði sérstakan starfshóp á síðasta ári sem hafði það hlutverk að fara yfir regluverkið hvað þetta varðar og hann lagði til úrbætur sem að hluta til hafa verið innleiddar, aðrar sem verið er að vinna með í heildarendurskoðun á lögum um fiskeldi sem mun koma til afgreiðslu þingsins nú í vetur. Það er alveg ljóst að við viljum ekki sjá slys af þessu tagi hér á landi og það er ekki glæsileg framtíðarsýn að það séu froskmenn með skutulbyssur að sulla í ám hér fram eftir hausti. Það er ekki það sem við viljum sjá. En ég hef lagt það til við Alþingi í gegnum fjárlagavinnu að fjármunum verði beint bæði til Hafró og til Fiskistofu til að bæta það eftirlit sem hér er nauðsynlegt.

###

Virðulegur forseti. Ég árétta það að ég held að það sé mjög mikilvægt að þessari úttekt verði haldið áfram og er ósammála hv. þingmanni um að það sé furðuleg hugmynd að auka gagnsæi í sjávarútvegi. Ég held að það hljóti að vera eftirsóknarvert og mikilvægt fyrir samfélagið og það er sérkennilegur málflutningur að leggja áherslu á það að koma í veg fyrir það að ljósin séu kveikt í þessum efnum vegna þess að það er auðvitað afar mikilvægt fyrir greinina sem slíka, fyrir samfélagið og fyrir aukið traust á greininni, fyrir aukna samstöðu í samfélaginu um þessa mikilvægu atvinnugrein að gagnsæið sé aukið. Ég tel að það sé heppilegt að fjárlagafrumvarpið sé nú til meðferðar hjá Alþingi því að það kann að vera að þingið sjái tilefni til þess að efla grunn Samkeppniseftirlitsins til að stofnunin geti sinnt mikilvægum verkefnum eins og þessu.

###

Virðulegi forseti. Ég þakka hv. þingmanni fyrirspurnina. Því er til að svara að þegar mitt ráðuneyti hefur undirbúning á stefnumótun í sjávarútvegi í samræmi við stjórnarsáttmála þá var gagnsæið mjög mikilvægt atriði og ég vænti þess að hv. þingmaður sé mér sammála um mikilvægi gagnsæis í þessum atvinnuvegi, rétt eins og öðrum í samfélaginu. Kortlagning á stöðu stjórnunar og eignatengsla var talin mikilvægur þáttur í því. Þegar ráðuneyti mitt hafði samband við Fiskistofu og Samkeppniseftirlitið þá hafði eftirlitið þegar ráðgert að ráðast í slíka athugun. Hins vegar kom fram hjá stofnuninni að vegna fjárskorts væri ekki ljóst hvenær sú athugun gæti hafist og þess vegna var ákveðið að ráðstafa þeim fjármunum sem fyrir lágu í ráðuneytinu til verksins til Samkeppniseftirlitsins með sérstökum samningi, enda er ráðuneytum auðvitað heimilt að gera samninga á grundvelli laga um opinber fjármál, eins og hv. þingmanni er kunnugt um. Það var auðvitað leitast við að þessi athugun gæti nýst fleiri eftirlitsstofnunum og auk þess var lögð áhersla á að það væri hægt að byggja upp upplýsingatæknigrunn þannig að upplýsingar yrðu fyrirliggjandi í rauntíma. Af því að hv. þingmaður talar um lærdóm þá liggur fyrir að það er mikilvægt að það verði ráðist í úttekt sem þessa og það er skýrt að Samkeppniseftirlitið ætlar að gera það eftir sem áður. Krafa um aukið gagnsæi í sjávarútvegi er hávær meðal almennings og ég tel að það sé gríðarlega mikilvægt að auka gagnsæi og þar með að skapa aukin og bætt skilyrði fyrir traust milli sjávarútvegs og samfélagsins.

###
