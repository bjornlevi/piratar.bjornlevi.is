
Virðulegi forseti. Ég er sammála ályktun sveitarstjórnarráðs Framsóknar sem kemur inn á að sveitarfélög tryggi gjaldfrjálsar skólamáltíðir í grunnskólum, eins og ríkisstjórnin hefur samþykkt, enda er það í anda Framsóknar að setja fjölskyldufólk í forgang. Kjarasamningar eru í vinnslu og þessi aðgerð myndi greiða fyrir gerð þeirra. Það er mikilvægt að þjóðarsátt náist um jafn mikilvægt mál, öllum til heilla. Það væri liður í átt að markmiðum okkar um að ná niður verðbólgu og vöxtum í landinu enda myndu allir vinna með því, bæði heimili og sveitarfélög. Mörg sveitarfélög í landinu eru skuldug og finna því áþreifanlega fyrir hærri verðbólgu og því vaxtastigi sem nú ríkir í landinu. Mikilvægi skólamáltíða fyrir skólastarfið sjálft er mikið. Góð næring er nauðsynleg fyrir skóladaginn og mikilvægur liður í því að jafna kjör og aðstæður barna að öll börn eigi kost á hollum og staðgóðum skólamáltíðum. Það er ekki aðeins brýnt til að draga úr ójöfnuði heldur einnig heilsufarslegt og uppeldislegt atriði. Næring er þýðingarmikil fyrir þroska nemenda og starfsorku og rétt næring er liður í forvörnum og lýðheilsu. Börnin búa við misjöfn kjör og koma úr misjöfnum aðstæðum en þegar þau setjast við morgunhressinguna í skólanum koma þau öll að sama borði. Börn í Reykjavík greiða að jafnaði 12.836 kr. á mánuði fyrir skólamáltíð og eru það um 115.000 kr. yfir veturinn fyrir barnið. Foreldrar greiða þó ekki nema fyrir tvö börn og fá frítt fyrir það þriðja. Þótt þetta sé ekki há upphæð þá getur munað um 230.000 kr. yfir veturinn.

Virðulegi forseti. Mörg sveitarfélög bjóða nú upp á gjaldfrjálsar skólamáltíðir, t.d. Fjarðabyggð og Vogar, og enn fleiri sveitarfélög hafa lagt mikið kapp á það á undanförnum árum að niðurgreiða skólamáltíðir í grunnskólum. Nú er hins vegar tímabært að taka af skarið og stíga skrefið til fulls.

###

Virðulegi forseti. Samfélag okkar er sem betur fer ekki einsleitt heldur fjölbreytt. Það er því á ábyrgð samfélagsins og okkar að hjálpa til við aðlögun innflytjenda inn í samfélagið; innflytjenda sem við höfum verið svo heppin að fá hingað til landsins og má finna um allt land í öllum byggðarkjörnum; fólk sem er tilbúið að leggja okkur lið við að viðhalda góðu samfélagi og viðhalda hagkerfinu til framtíðarkynslóða. Það er staðreynd að stór hluti, eða 87%, innflytjenda er á vinnumarkaði hér á landi og er það vel.

Háskólasetrið á Vestfjörðum hýsir verkefnið Gefum íslenskunni séns sem er m.a. stofnað af Fræðslumiðstöð Vestfjarða með Ólafi Guðsteini Kristjánssyni í fararbroddi. Síðan verkefnið var stofnað hafa sveitarfélög og fleiri aðilar komið að því. Þetta sprettur upp af átaki sem var á Ísafirði með það að markmiði að auka vitund fólks gagnvart íslensku og tileinkun málsins. Það hafa verið haldin námskeið og málþing sem hafa vakið athygli og nú er verkefnið að færast á fleiri svæði. Þátttakendur eru íbúar á svæðinu, bæði íslenskir að uppruna og innflytjendur. Það er mikilvægt að allir taki þátt.

Þegar við tökum á móti ferðamönnum leggjum við áherslu á að sýna menningararf okkar og áhugaverða staði um allt land, söguna og náttúruna. Merkilegasti menningararfurinn er þó tungumálið okkar íslenska. Við þurfum að lyfta því upp. Það hefur þróast líkt og náttúran í okkar fallega landi en fyrir okkur er tungumálið festan í þjóðinni og samnefnari. Við verðum því að vera opin fyrir því hvernig við getum boðið þeim sem flytja hingað og dvelja hér um lengri eða skemmri tíma  að starfa og lifa í okkar samfélagi. Það er á okkar ábyrgð að þjálfa íslenskuna og ekki skipta sjálfkrafa yfir í ensku í samskiptum og leyfa fólki — það eru allir af vilja gerðir — að byggja undir þá kunnáttu sem það býr yfir. Að sjálfsögðu verðum við að bera virðingu fyrir því að okkar ylhýra er ekki auðlært og setjast ekki í dómarasæti heldur vera fyrirmynd.

###

Virðulegi forseti. Af því að í ræðu hv. þm. Þorgerðar Katrínar Gunnarsdóttur var nefnd stefna í ferðaþjónustu þá tilkynni ég það hér með að vinnu við ferðaþjónustustefnu til ársins 2030 og aðgerðaáætlun er lokið og hæstv. menningar- og ferðamálaráðherra hyggst leggja hana fram á vorþingi.

Almannaréttur og aðgengi að náttúru landsins er mikilvægur og er skýr í náttúruverndarlögum. Þar segir að almenningi sé heimil för um landið og dvöl þar í lögmætum tilgangi. Rétti þessum fylgir skylda til að ganga vel um náttúru landsins og það er skylda okkar að varðveita náttúru landsins. Gjaldtaka inn á friðlýst svæði getur stangast á við þessi réttindi. En til þess að tryggja að gengið sé vel um náttúruna er mikilvægt að byggja upp aðstöðu eins og göngustíga og beina umferð ferðamanna frá mjög viðkvæmum svæðum og/eða hættulegum. Ef rétt er á spöðunum haldið er hægt að tryggja að þessar sértekjur standi undir rekstri á þjónustunni. Uppbyggingu innviða, líkt og bílastæði o.fl., ættu þeir að borga sem nota. Það er líka mikilvægt að byggja upp innviði á friðlýstum svæðum áður en ágangurinn verður orðinn svo mikill að skaðinn er skeður. En svo vil ég kannski líka nefna hér að það er skortur á þjónustu á löngum vegaleiðum eins og t.d. í Ísafjarðardjúpi þegar 200 kílómetrar eru á milli þéttbýlisstaða og þjónustustaða. Farið var í það tilraunaverkefni hjá Vegagerðinni að staðsetja salernisaðstöðu á nokkrum stöðum og var því vel fagnað, en ekki hefur verið framhald á því verkefni. Þetta er mikilvægt og við þurfum að skoða þetta líka. Við þurfum að sinna náttúrunni í sjálfum okkur á ferðum okkar um landið og á löngum köflum er það erfitt þegar ekki er salernisþjónusta til staðar.

Virðulegi forseti. Mikilvægt er að halda og vakta þjónustuinnviði allt árið á þeim stöðum sem minna eru sóttir. Nefni ég t.d. staði á Vestfjörðum. Það er mikilvægt að þessir staðir séu opnir og þjónustaðir til þess að dreifa ferðamönnum um landið því að maður tekur eftir því að það er alltaf að aukast að ferðamenn komi á fáfarnari svæði og lenda þá kannski í ógöngum.

###

Virðulegi forseti. Ég vil þakka hv. þm. Orra Páli Jóhannssyni og hæstv. ráðherra fyrir að taka þessa mikilvægu umræðu hér í dag. Rúmlega 130 svæði á Íslandi eru friðlýst. Með því að friðlýsa svæði erum við að viðurkenna sérstöðu þeirra og tryggja að við skilum þeim til komandi kynslóða eins og við tókum við þeim. Friðlýst svæði eru  eins mismunandi og þau eru mörg og öll eru þau jafn mikilvæg og með mismunandi aðdráttarafl. Umræðan hér í dag snýst um gjaldtöku á friðlýstum svæðum. Ég spyr: Á gjaldtakan á friðlýstum svæðum að halda í skefjum ágangi ferðamanna eða á hún að standa undir veittri þjónustu og mannvirkjum, svo sem eins og stígum og  salernum? Öll viljum við viðhalda friðlýsingu svæðanna en þá þarf bæði að vakta viðkomandi svæði og þjóna þörfum gestanna. Af sumum gestum er ekki hægt að taka gjald, eins og ferfætlingum og fuglinum fljúgandi, en það er hægt að stemma stigu við þeim. Oft og tíðum er þó ástæða til að takmarka ágang fólks.

Virðulegur forseti. Ágangur ferðamanna um svæði getur verið vandamál. Hér vil ég sérstaklega nefna landtöku skemmtiferðaskipa inn á friðlýst svæði. Það fer eftir friðlýsingarskilmálum hvers svæðis hvernig þessu er háttað líkt og  í friðlandinu Hornströndum þar sem gildir verndaráætlun sem m.a. bannar landtöku hópa sem eru fjölmennari en 51. Komur skemmtiferðaskipa til landsins hafa aukist verulega á undanförnum árum og þau hafa getu til að koma víðar við en vegakerfi landsins býður upp á. Það er brýnt að sveitarfélögin setji sér stefnu um hvernig þau ætla og vilja dreifa svo stórum hópum sem koma með einu slíku skipi því að undir eru friðlýst svæði og önnur viðkvæm svæði.

Virðulegi forseti. Það er mín skoðun að við eigum að verðleggja okkar auðlindir. Þá ættu komugjöld til landsins eða í þjónustu sem er á friðlýstum svæðum að vera kostur til að fjármagna rekstur og viðhald á friðlýstum svæðum.

###

Virðulegur forseti. Fyrir um ári átti ég samtal í munnlegu fyrirspurn við hæstv. umhverfis-, orku- og loftslagsráðherra um förgun dýraafurða og dýrahræja. Staðan er þannig að núverandi lög og reglur ganga hreinlega ekki upp sökum þess að úrræðin vantar. Það er einungis  einn brennsluofn til staðar til að brenna hræ og annar hann ekki þörf. Söfnun hræja og förgun er bæði mjög dýr og erfið í framkvæmd, m.a. vegna varnarlína.

Samkvæmt svari frá hæstv. ráðherra þá eru  þessi málefni lögbundin hlutverk sveitarfélaganna þar sem þessi mál falla undir úrgangsmál. En er það svo? Fyrir liggur úrskurður frá EFTA-dómstólnum um að Ísland hafi ekki uppfyllt skuldbindingar sínar samkvæmt innleiddu EES-regluverki. Í kjölfar þessa úrskurðar hefur verið umræða innan sveitarfélaganna um hvar ábyrgð á verkefninu liggi. Skilningur minn var að þetta væri að finna undir lögum um meðhöndlun úrgangs en réttara er að þetta fellur undir lög um dýrasjúkdóma og varnir gegn þeim. Þetta málefni er því ekki eingöngu á ábyrgð sveitarfélaganna. Hjá nágrannalöndum okkar koma sveitarfélög ekki að söfnun eða fjármögnun þeirra innviða sem þarf til þessara verkefna heldur er það framtak frá sláturleyfishöfum  að sjá til þess að koma dýraleifum í lóg. Þar er því líka komið þannig fyrir að dýraleifar eru endurunnar í bæði fóður og fitu sem  nýtt er til brennslu sem orkugjafi.

Virðulegi forseti. Sögunni um hver beri ábyrgð á  förgun dýraleifa má líkja við söguna um litlu gulu hænuna. Ríkið segir: Ekki ég, og sveitarfélögin segja: Ekki ég. En við þurfum að taka hænuna okkur  til fyrirmyndar og sýna ábyrgð í þessum efnum. Í dýraleifum felast líka verðmæti sem hægt er að nýta og draga þar með úr kostnaði sem annars fellur að fullu á bændur og neytendur.

###

Virðulegi forseti. Banaslys í umferðinni sem af er þessu ári eru orðin sjö en þau voru átta í heildina allt árið í fyrra. Þessar staðreyndir kalla á að við stöldrum við og íhugum hvað við getum gert betur. Árið 2000 voru banaslys í umferðinni 32. Flest þeirra voru í kringum höfuðborgarsvæðið og á Akureyri og sömu sögu er að segja árið á eftir. Margt hefur sannarlega breyst á þessari öld, bæði hvað varðar framfarir í samgönguframkvæmdum og umferðarmenningu. Við höfum sett mikið átak í að tvöfalda og bæta vegi á suðvestursvæðinu sem hefur skilað sér í að færri banaslys hafa orðið á þessum fjölförnu vegum. Við höfum farið í gríðarmikið átak við að bæta öryggi á vegum landsins, farið í aukna vegagerð, bætt vetrarþjónustu á vegum víða og aukið ofanflóðaeftirlit sem eru allt liðir í bættu öryggi. Banaslysum hefur fækkað ár frá ári þótt hlutfallslega séu fleiri slys á vegum landsins núna síðustu ár. En hvað hefur breyst á þessum árum, á þessari öld? Í dag eru uppi allt aðrar aðstæður en voru fyrir aldarfjórðungi. Á þeim tíma var samfélagsgerðin allt önnur. Þá var innan hvers byggðarlags eitt samfélag þar sem íbúar sóttu sína vinnu, skóla, heilsugæslu og félagslíf. Í dag eru landfræðileg mörk byggðarlaganna og samfélaga mun stærri. Atvinnusóknarsvæði eru stöðugt að stækka, fólk sækir vinnu lengra, keyrir börnin í skólann lengri leið og jafnvel í leikskóla um langan veg og þjónustan færist svo sífellt á færri staði. Breytingar í atvinnulífi þjóðarinnar hafa kallað á gríðarlega aukningu á stórflutningum á vegum landsins. Þetta gengur allt vel í heimi þar sem samgöngur eru greiðar allan ársins hring en öflug vetrarþjónusta á vegum landsins er mikið öryggisatriði fyrir okkur öll. Við skulum muna það að eitt banaslys á vegum úti er einu banaslysi of mikið. Stöldrum við og íhugum málið.

###

Virðulegi forseti. Ég kem hér upp til þess að fjalla um frumvarp um nafnagjöf á Íslandi og frelsi til að gefa börnum þau nöfn sem foreldrum býr í brjósti. Ég kem hér upp til að taka undir. Ég er sammála þeim breytingum sem hér eru settar fram. Vissulega eru þær í þinglegri meðferð, ég hef ekki alveg lesið þetta frá orði til orðs en sjálfsagt er hægt að sníða af einhverja agnúa í þessu, einhverjar hættur sem ég kem nú reyndar ekki auga á í fljótu bragði. Ég held að íslensk nafnahefð sé það rík í okkar hugum að íslenskum foreldrum og þeim sem fæða börn á Íslandi sé alveg treystandi til að gefa börnum sínum nafn sem þau koma til með að vilja bera sem fullorðnar manneskjur.

Eins og hér hefur komið fram þá þykir öllum virkilega vænt um nafnið sitt. Hefði ég verið spurð þegar ég var skírð hvort ég vildi bera þetta nafn þá hefði ég kannski valið eitthvað annað en með tímanum er þetta náttúrlega mitt einkenni og mitt nafn. Ég hugsa að ég hefði ekki gefið annað eftirnafn en föður míns því að annað hefði verið einkennilegt og ég er ekki til í að skipta því út þó að ég gæti t.d. í dag kannski hugsað mér að bera nafn móður minnar líka, ég hef ekki farið út í þá breytingu.

GrunnvíkingabókMér finnst þetta skipta máli og þar sem ég kem nú frá Vestfjörðum þá ríkir þar sérstök nafnahefð og ekki þarf að leita lengi að sérstökum nöfnum á Vestfjörðum. Ég man að þegar ég átti barn árið 1992 var mannanafnanefnd eins árs. Hún var sett á stofn 1991. Í kringum mig voru konur að eiga börn og þetta var heljarinnar mál því að vestfirsku nöfnin fóru svo illa í þessa nefnd. Hálfdán var t.d. ekki með séríslenska beygingu. Það mátti ekki skíra Patrek, það varð að vera Patrekur. Ég man eftir því að presturinn kom til mín fyrir skírnina og spurði hvað barnið ætti að heita. Ég sagði honum það og hann andvarpaði: Gott, ég er búinn að standa í svo miklu veseni núna síðustu mánuði. Þetta voru bara íslensk vestfirsk nöfn sem þeim hugnaðist ekki, sem höfðu verið á Vestfjörðum um aldir. Í skemmtilegri bók, , um fólk og búskap í Grunnavíkurhreppi, er nafnalisti þar sem finna má nöfn neins og Líkafrón og ein kona hét Freðsvunta. Svuntan fraus á ljósmóðurinni þegar hún fæddist. Afkomendur hennar hafa svo sem ekki borið það nafn. Evlalía; ég get endalaust talið upp nöfn sem ekki myndu hljóta náð fyrir augum mannanafnanefndar í dag, en svo sér maður einstaka nöfn sem eru bara mjög furðuleg. Amma mín taldi víst að það hefði verið til kona fyrir vestan sem hét 25. Júlíana fimm sinnum Trína, af því að hún var fædd á þeim degi, alltaf kölluð Trína.

Við eigum svo sterka hefð í þessum nafnagjöfum að ég held að okkur sé treystandi til að bera hana áfram til næstu kynslóðar. Mér finnst alla vega ungt fólk í kringum mig ríghalda í að skíra eftir og bera íslensk nöfn. Og ég hef ekki enn hitt neinn sem lætur barnið sitt bera eitthvert nafn sem barnið stendur ekki undir. Ég er því alveg viss um það að markmiðið með þessu frumvarpi er að tryggja rétt einstaklinga til að bera það nafn eða þau nöfn sem þeir kjósa og tryggja að lög um mannanöfn takmarki ekki persónufrelsi fólks eða frelsi fólks til að skilgreina sig.

Síðan er fólk síðustu misseri eða ár farið að skilgreina sig með ýmsum hætti og fólk hefur komið til mín sem hefur annaðhvort farið í gegnum ýmsar breytingar eða hefur viljað skilgreina sig á annan veg. Þá eru það þessi lög sem koma í veg fyrir að það geti fengið fullnægjandi mannréttindi. Það er eitthvað sem við eigum ekki að skrifa undir. Ég er kannski ekki sú fyrsta þegar kemur að breytingum á hefðum, ég stend ekki fyrir þeim. Ég vil halda í íslenskar hefðir og held að við getum gert það og tryggt það með því að veita þetta frelsi enn frekar. Síðan erum við, með því að breyta þessu, að taka undir þá fjölmenningu sem hér er. Það er t.d. ekkert svo langt síðan að þegar einhver fékk íslenskan ríkisborgararétt þá þurfti hann að bera íslenskt nafn. Allt í einu hét kona frá Taílandi Rósa eða Sigríður, og hún gat ekki einu sinni borið það fram. Hvað erum við að gera þarna? Ég hefði ekki viljað flytja til Taílands og heita — mér dettur bara ekkert í hug — eitthvað. En ég hefði viljað halda í mitt fallega nafn sem foreldrar mínir kusu. Það er t.d. svolítið sérstök hefð hér á landi að flest börn bera tvö nöfn í dag. Svo er ekki alls staðar annars staðar og því erum við alltaf að taka upp og viðhalda ákveðnum hefðum. Við verðum bara að ætla að það verði til frambúðar, eða alla vega vona ég það, og þetta frumvarp mun ekki koma í veg fyrir það.

###

Virðulegi forseti. Við sem neytendur gerum miklar kröfur til innlendrar matvælaframleiðslu og við treystum og trúum að þeim kröfum sé framfylgt hér á landi. Það hlýtur einnig að vera sjálfsögð krafa að við neytendur getum treyst því að sömu kröfur séu gerðar til innfluttra matvæla. Við í Framsókn höfum síðustu misseri tekið okkur stöðu og verið óhrædd við benda á þá ógn sem við stöndum frammi fyrir hvað varðar fjölónæmar bakteríur. Samkvæmt Alþjóðaheilbrigðismálastofnuninni er sýklalyfjaónæmi einhver mesta ógn við heilsufar manna í dag. Þeir hafa brýnt fyrir okkur að verja þurfi þá sérstöðu sem við búum við hér á Íslandi.

Virðulegi forseti. Nú er það þannig að innflutningur á nautakjöti jókst um 48% á síðasta ári og á kjöti í heild um 17%. Kjötframleiðsla innan lands var svipuð og á árinu á undan og dróst saman í kinda- og nautakjöti en salan dróst saman um 2%. Staðreyndin er sú að innflutt kjötvara er nú orðin stærri hluti af sölunni í heild. Samkeppnisstaða íslenskra bænda er sífellt að versna og matvælaöryggi landsins um leið. Samkeppnin er hörð, ekki bara hér á landi heldur einnig úti í hinum stóra heimi. Bændur í Evrópu eru farnir að mótmæla kröftuglega þar sem innfluttar landbúnaðarafurðir flæða yfir landamæri og veikja markaðsaðstæður. Í nágrannalöndunum mótmæla bændur stjórnvöldum vegna stöðu sinnar og vekja athygli á að samkeppnisstaða þeirra sé sífellt að veikjast gagnvart innflutningi á matvöru frá nágrannalöndunum. Bændur í Frakklandi óttast að mikill innflutningur frá Spáni á grænmeti og ávöxtum dragi úr sölu innlendra framleiðsluvara, enda þær falar fyrir mun lægra verð. En það er ekki að ástæðulausu því að á Spáni eru ekki gerðar eins ríkar kröfur um umhverfissjónarmið og þar er notað mun meira af eiturefnum við framleiðsluna. Er það framtíðin sem við viljum; lægra verð fyrir minni gæði?

###

Virðulegi forseti. Ég vil þakka hæstv. ráðherra fyrir svörin. Það er akkúrat þetta sem hann kom inn á varðandi endurmat á hættu á Flateyri sem hefur knúið mig hingað upp því að þegar snjóflóðin féllu árið 2020 kom það Önfirðingum öllum í opna skjöldu hverju það áorkaði. Þar er búið að fara fram endurmat og eru áætlanir um að styrkja þær varnir og þess vegna er ég að huga að þessu á öðrum stöðum. Það var einmitt fundur um daginn á Flateyri þar sem var kynnt þessi viðbragðsáætlun samkvæmt nýju hættumati og þetta er bara svo gríðarlega mikilvægt. Ég veit, eins og hæstv. ráðherra benti á, að skipulagsvaldið er hjá sveitarfélögum og það er á þeirra ábyrgð að skipuleggja ekki byggingarlóðir eða atvinnuhúsnæði á þeim hættumatssvæðum sem eru metin þannig en það er kannski líka þannig að sveitarstjórnir veigra sér við að skipuleggja þegar ekki er búið að endurmeta hættusvæði. Þess vegna held ég að það þurfi að hraða því á þeim stöðum sem þetta er. Við erum að tala um skriðuföll og síðan eru náttúrlega þessir atburðir á Reykjanesskaga, allt kemur þetta inn í. En þetta er mjög mikilvægt. Það kom manni á óvart þótt það hafi verið 20 eða 25 ár á milli flóða eins og á Flateyri hverju það skilaði. En mikilvægi þess að endurmeta, að vera í stöðugu endurmati á þessu hættumati er svo mikilvægt fyrir alla aðila. Þess vegna vildi ég koma hérna og brýna það og spyrjast fyrir um þetta, en enn og aftur þakka ég kærlega fyrir góð svör hjá hæstv. ráðherra.

###

Virðulegi forseti. Í reglugerð um hættumat vegna ofanflóða og flokkun á nýtingu hættusvæða kveður á um að þegar fyrir liggur staðfest hættumat og viðkomandi hættumatsnefnd hefur lokið störfum en forsendur hafa breyst, svo sem vegna nýrrar þekkingar, breyttra staðhátta, tilkomu varna, skal Veðurstofa Íslands vinna endurskoðað hættumat. Okkur Íslendingum hefur verið skilað hratt í gegnum reynsluskóla náttúruhamfara á síðustu 30 árum. Eftir snjóflóðin 1995 var hraðað hættumati á ofanflóðum og varnargarðar reistir víða um land. Þeir hafa sannarlega sannað gildi sitt en líka höfum við dæmi um að þeir hafi ekki skilað fullnægjandi öryggi.

Hlutverk ofanflóðasjóðs er að vernda byggð og flokkun og nýtingu hættusvæða. Lög og reglugerðir um málið eru skýr og í reglugerðinni um hættumat vegna ofanflóða og flokkun er þetta m.a. sem ég taldi hér upp í fyrstu; að endurskoða skal uppdrætti og rýmingaráætlun er reist eru varnarmannvirki gegn ofanflóðum. Þótt landslagið breytist ekki þá eru aðrar aðstæður sem breytast, loftslagsbreytingar og samfélagslegar aðstæður sem breytast, tækniframfarir verða og einnig þekkjum við að rannsóknir hafa stutt annað heldur en er í fyrirliggjandi hættumati. Það hefur komið í ljós að ekki skapa allir varnargarðar fullnægjandi vörn fyrir byggð og það vekur falskt öryggi auk þess sem það skapar lægra fasteignaverð húseigna vegna ófullnægjandi hættumats.

Búsetuöryggi er mikilvægt íbúum. Að búa við óöryggi getur aukið á kvíða og vanlíðan auk þess sem kortleggja þarf atvinnusvæði líka þar sem fólk dvelur yfir daginn. Sveitarfélögum er bannað með lögum að skipuleggja byggð undir varnarmannvirkjum sem ætlað er að verja viðkomandi svæði þrátt fyrir að möguleiki sé að hættumörk séu undir þeim stöðlum sem miðað er við. Þar sem víða er takmarkað framboð af góðum byggingarlóðum getur dráttur á endurmati komið í veg fyrir að byggt sé á mögulegum lóðum innan byggðar sem getur leitt til enn meiri kostnaðar fyrir sveitarfélögin við að útbúa nýjar lóðir í stað þess að geta nýtt betur þá innviði sem eru til staðar undir þegar byggðum snjóflóðavörnum.

Virðulegi forseti. Því vil ég spyrja hæstv. ráðherra: Hvað líður vinnu við endurskoðun hættumats vegna ofanflóða, á þeim svæðum þar sem þegar hafa verið reist varanleg varnarvirki, samkvæmt 15. gr. reglugerðar nr. 505/2000?

###

Virðulegi forseti. Mig langar bara að koma hérna upp til að þakka fyrir þessa fyrirspurn og taka undir mikilvægi þessa máls. Ég einmitt flutti hér þingsályktunartillögu á fimmtudaginn síðasta um þetta sama efni og tek undir að það þurfi að styrkja laga- og regluverkið í kringum sjálfbæra nýtingu á þörungum sem vaxa villtir og eru ræktaðir í sjó hér á landi. Við hér á Íslandi getum stutt við þörungaeldi með því að fylgja fordæmi nágrannaríkja sem hafa sett stefnur og reglur til að ýta undir sjálfbæran vöxt greinarinnar. Sértækt regluverk um smáþörungaframleiðslu á Íslandi er ekki til og vöntun á því mun sennilega hamla vexti verulega. Ég held því að það sé mjög mikilvægt að við flýtum þessari vinnu sem hæstv. ráðherra kom inn á í sinni ræðu, því að þetta gæti orðið mikil lyftistöng til útflutnings á komandi árum en nokkur fyrirtæki eru farin að vinna að því með mjög merkilegum hætti í þessum geira.

###

Virðulegi forseti. Ég vil byrja á að þakka málshefjanda og hæstv. ráðherra fyrir að fjalla um þessi mikilvægu mál í þingsal. Okkur Íslendingum hefur verið skilað hratt í gegnum reynsluskóla náttúruhamfara á síðustu 30 árum og á ljóshraða síðustu fjögur ár. Þá má líka ætla að almannavarnir muni aukast á komandi árum. Á síðustu 30 árum höfum við orðið fyrir nokkrum áföllum. Fyrstu viðbrögð eru auðvitað góð viðbragðsáætlun til að bjarga lífi og eignum en það skiptir máli að sú viðbragðsáætlun taki mið af afleiðingum hverrar aðgerðar eins og hægt er.

Árið 2021 kom út skýrsla um stefnu stjórnvalda í almannavörnum og öryggismálum. Þar er komið inn á endurreisn eftir hamfarir þar sem segir, með leyfi forseta:

„Mikilvægur þáttur í endurreisn er að draga lærdóm af vá og viðbrögðum við henni til þess að stuðla að stöðugum umbótum á forvörnum og viðbragðskerfinu í heild.“

Vissulega er almannavarnastig bundið við óvissu, hættu og neyðarstig. Endurreisn samfélags sem orðið hefur fyrir stóru áfalli er líka viðamikið verkefni og því mikilvægt að í viðbragðsáætlun við hættu felist hugsun um hvernig einstaklingur eða heilt samfélag komi undan áfallinu. Sérstaklega þarf að huga að börnum og unglingum í kjölfar slíkra áfalla. Sagt er að áföll erfist og jafnvel breyti erfðaefnum fólks. Þetta er sannað og það ber að hafa í huga í endurreisn samfélaga að það taki nokkrar kynslóðir að rétta af kúrsinn, ef það gerist einhvern tíma. Við eigum hvert með öðru reynslu af slíkum dæmum og vísbendingum og rannsóknum miðar áfram í þessum efnum og sýna með skýrari rökum að þetta er rétt. Það er því mikilvægt að tryggja rýni í kjölfar áfalla til þess að læra megi af fenginni reynslu. Því þurfa almannavarnir stöðugt að vera í endurmati og við þurfum að spegla almannavarnir út frá hverju samfélagi fyrir sig.

###

Virðulegi forseti. Ég kem hérna upp til að taka undir og mæla með þessu frumvarpi. Það er vonandi að þetta nái loksins fram að ganga. Þetta er búið að vera kappsmál hjá okkur í Framsókn frá því að hv. þm. Þórarinn Ingi Pétursson lagði það fyrst fram 2018, þegar hann kom hingað inn sem varaþingmaður, og síðan fékk ég að flytja það einu sinni og hv. þm. Þórunn Egilsdóttir heitin flutti það einu sinni. Þegar Þórarinn Ingi Pétursson kom hérna inn þá tók hann við keflinu en við fylgjum fast á eftir. Það er frumvarp eða tillaga í atvinnuveganefnd frá hæstv. matvælaráðherra sem fjallar um svipað efni. En þó vil ég segja að þetta frumvarp taki betur utan um þennan markað þar sem það nær yfir allan kjötiðnað, allar afurðastöðvar í kjötiðnaði.

Við leggjum málið fram til þess að bæta samkeppnisstöðu íslensks landbúnaðar. Við þurfum ekki nema að horfa til nágrannalanda okkar í Evrópu og sjá fyrir hvað þeirra barátta stendur fyrir. Það eru mikil mótmæli, og við höfum fengið að fylgjast með þeim í fréttum, í Frakklandi, Þýskalandi, Póllandi og Hollandi. Þeir bændur eru einmitt að vekja máls á mikilvægi samkeppnishæfni þeirra með sínar vörur. Þetta er akkúrat það sem við erum að keppa við, við eigum síðan að keppa við þessi lönd, þeirra framleiðslu. Í Frakklandi tala þeir um að það borgi sig ekki fyrir þá að framleiða ávexti og grænmeti því að það kemur ódýrt frá Spáni. Þetta stóra regluverk innan Evrópusambandsins er ekki alveg að ganga sem skyldi. Þeir eru t.d. að mótmæla umhverfisreglum sem Evrópusambandið og þeirra lönd eru að setja þeim. Þeir eru að herða eftirlit með afurðunum. Samkeppnishæfni okkar miðar einmitt að því að geta unnið betur saman eins og gert er ráð fyrir í þessu frumvarpi. Við þurfum ekki að hafa áhyggjur eða viljum ekki mótmæla neinum umhverfisáhrifum því að við höfum hreinar afurðir og viljum byggja undir það. Við höfum sérstaklega síðustu ár verið að styrkja akkúrat þessa sérstöðu. En þessi sérstaða kostar, alveg eins og bændur í Frakklandi eru að leggja áherslu á og benda á. Þessi sérstaða kostar því að þar sem eiturefni eru leyfð eins og á Spáni þá þýðir það að varan er ódýrari og hún flæðir þá yfir á þeirri forsendu að þetta er ódýrari matvara og selst þá betur og þá eru stærri markaðir fyrir hana.

Þetta eigum við akkúrat að forðast og getum það vegna þess að við höfum alltaf passað upp á þetta. Árið 2019 var sett aðgerðaáætlun hvað varðar matvælaöryggi og heilbrigði dýra og velferð. Þetta voru 17 aðgerðir í aðgerðaáætluninni sem atvinnuveganefnd flutti og sat ég einmitt í þeirri nefnd. Fimmta aðgerðin  snerist einmitt um sýklalyfjaónæmi og það er alveg gríðarlega mikilvægt að við pössum okkur á að forðast það, við vitum að í nágrannalöndum okkar er það vandamál. En eins og bent var á hér áðan af hv. þm. Þorgerði Katrínu Gunnarsdóttur þá er fólk farið að kalla frekar eftir heilbrigðri vöru. Við höfum hana hér. Þess vegna eigum við að búa betur um samkeppnishæfni íslenskra vara, íslenskra matvæla. Ein sterkasta leiðin sem við höfum til þess og höfum bent reglulega á er í gegnum kjötiðnaðinn, sem er laus við sýklalyfjaónæmi og önnur umhverfisáhrif. Við erum í flestum tilfellum í flestum kjötgreinum, t.d. í sauðfé, með vistvænar afurðir, og í nautakjötinu og öllum kjötiðnaði hér. Þá er ég að tala um kjúklinga og svín. Þá pössum við upp á að sýklalyf séu ekki notuð að óþörfu og við búum hér við strangt regluverk hvað þetta varðar. Og við kveinkum okkur ekki undan því. Íslenskir bændur kveinka sér ekkert undan því. Þeir koma ekki hér með skítadreifarana hér á Austurvöll til að mótmæla því.

Allt það sem við getum gert til að byggja undir og styrkja samkeppnishæfni er mjög mikilvægt. Markmiðið með þessu frumvarpi er að veita innlendum kjötiðnaði tækifæri til að hagræða og bregðast við ört vaxandi samkeppni að utan. Í alþjóðlegum samanburði eru innlendar afurðastöðvar í kjötiðnaði örsmáar. Það er nefnilega málið.

Ég vona að við getum bara sammælst um — og við erum að tala um samruna, kannski er hægt að samræma og sameina þetta frumvarp því frumvarpi frá matvælaráðherra sem liggur í atvinnuveganefnd til að ná þessum markmiðum fram, að bæta sem best samkeppnishæfni íslenskrar matvælaframleiðslu og íslensks landbúnaðar

###

Virðulegi forseti. Ég flyt hér nefndarálit með breytingartillögu um frumvarp til laga um breytingar á lögum um tekjustofna sveitarfélaga, nr. 4/1995, er varðar fasteignaskatt í Grindavíkurbæ, frá meiri hluta umhverfis- og samgöngunefndar.

Nefndin hefur fjallað um málið og fengið á sinn fund gesti frá innviðaráðuneyti, Grindavíkurbæ og Sambandi íslenskra sveitarfélaga.

Nefndinni bárust þrjár umsagnir auk tveggja minnisblaða sem eru aðgengileg á síðu málsins á vef Alþingis.

Frumvarpið er hluti af viðbrögðum ríkisstjórnarinnar við þeirri óvissu sem ríkir í kjölfar jarðhræringa á Reykjanesskaga og er lagt fram í ljósi alvarlegs ástands í Grindavíkurbæ.

Með frumvarpinu er lagt til að við lög um tekjustofna sveitarfélaga, nr. 4/1995, bætist fimm bráðabirgðaákvæði sem fela í sér að lögfest verði heimild fyrir bæjarstjórn Grindavíkurbæjar til að lækka eða fella niður álagðan fasteignaskatt sveitarfélagsins á árinu 2024 eða eftir atvikum fresta gjalddögum ársins. Jafnframt að tiltekin framlög Jöfnunarsjóðs sveitarfélaga til sveitarfélagsins vegna ársins 2024 taki ekki breytingum þrátt fyrir þá stöðu sem nú er uppi.

Meiri hluti nefndarinnar hefur fjallað um málið og telur afar brýnt að það nái fram að ganga. Verði frumvarpið að lögum fær bæjarstjórn Grindavíkurbæjar skýrar heimildir að lögum til þess að gera tímabundnar breytingar á fasteignaskatti og þar með grípa til viðeigandi ráðstafana í því óvissuástandi sem nú er innan sveitarfélagsins.

Hvað varðar samræmi við stjórnarskrá: Með frumvarpinu eru lagðar til breytingar á ákvæðum laga sem fela í sér almennar heimildir sveitarfélaga til tekjuöflunar með skattheimtu. Meiri hlutanum er ljóst að við alla lagasetningu sem snýr að álagningu, breytingu eða niðurfellingu skatta ber að gæta að ákvæðum stjórnarskrár lýðveldisins Íslands, nr. 33/1944, hvort sem um er að ræða íþyngjandi eða ívilnandi ákvæði fyrir borgarana.

Í greinargerð frumvarpsins er fjallað með ítarlegum hætti um samræmi við stjórnarskrá, þ.e. þau ákvæði stjórnarskrárinnar sem lúta að skattheimtu og tekjustofnum sveitarfélaga. Í 40. gr. stjórnarskrárinnar er mælt fyrir um að engan skatt megi leggja á, breyta né taka af nema með lögum og í 77. gr. segir að skattamálum skuli skipað með lögum og að ekki megi fela stjórnvöldum ákvörðun um hvort leggja skuli á skatt, breyta honum eða afnema hann. Þeirri lagaáskilnaðarreglu er ætlað að tryggja að öll skattlagning hins opinbera eigi stoð í settum lögum frá Alþingi sem og skýrleika lagaheimilda. Í 2. mgr. 78. gr. stjórnarskrárinnar er aftur á móti ákvæði sem snýr að tekjustofnum sveitarfélaga þar sem segir að tekjustofnar sveitarfélaga skuli ákveðnir með lögum, svo og réttur þeirra til að ákveða hvort og hvernig þeir eru nýttir. Með ákvæði 2. mgr. 78. gr. er löggjafanum því heimilað að framselja sveitarfélögum skattlagningarvald innan ákveðinna marka en að öðru leyti þurfa skattlagningarheimildir að uppfylla þær kröfur sem eru gerðar til slíkra heimilda, sbr. 40. og 77. gr. stjórnarskrárinnar.

Í minnisblaði innviðaráðuneytis til nefndarinnar, dags. 27. janúar, fjallar ráðuneytið frekar um samræmi ákvæða frumvarpsins við stjórnarskrá. Lítur ráðuneytið svo á að 2. mgr. 78. gr. stjórnarskrárinnar feli í sér undantekningu frá 40. og 77. gr. stjórnarskrárinnar og að heimilt sé að veita sveitarfélögum með lögum vald til að taka ákvörðun um niðurfellingu fasteignaskatts. Í því sambandi er bent á að löng hefð sé fyrir þeirri lagaframkvæmd að veita sveitarfélögum rúmar heimildir til niðurfellingar fasteignaskatts. Í ákvæði 5. gr. laga um tekjustofna sveitarfélaga felast til að mynda heimildir til þess að lækka eða fella niður fasteignaskatt sem tekjulitlum elli- og örorkulífeyrisþegum er gert að greiða. Með frumvarpinu er lagt til að bæjarstjórn Grindavíkurbæjar verði heimilt að fella niður í heild eða að hluta fasteignaskatt vegna óvissu af völdum náttúruhamfara og takmarkist niðurfellingin við þá óvissu sem uppi er. Telur ráðuneytið ljóst að ef þeirri óvissu verði eytt, þá verði sveitarfélaginu ekki heimilt að beita ákvæðinu. Því séu takmarkanir á beitingu þess og telur ráðuneytið að ákvæði frumvarpsins uppfylli 2. mgr. 78. gr. stjórnarskrárinnar.

Meiri hlutinn telur frumvarpið skýrt hvað varðar þær heimildir sem ætlunin er að veita bæjarstjórn Grindavíkurbæjar, það byggist á málefnalegum sjónarmiðum og gangi ekki lengra en nauðsyn beri til, sbr. þó 4. tölul. a-liðar 1. gr. sem fjallað er um síðar í þessu nefndaráliti, og að því leyti í samræmi við framangreind ákvæði stjórnarskrárinnar. Meiri hlutinn áréttar að við alla ákvörðunartöku bæjarstjórnar Grindavíkurbæjar á grundvelli ákvæða frumvarpsins ber sveitarfélaginu að fylgja skráðum og óskráðum réttarreglum stjórnskipunar- og stjórnsýsluréttarins, svo sem jafnræðisreglu, réttmætisreglu og meðalhófsreglu.

Þá er komið hérna inn á heimild til niðurfellingar fasteignaskatts ársins 2024 í heild eða að hluta, sbr. a-lið 1. gr. Með ákvæðinu er lagt til að bæjarstjórn Grindavíkurbæjar verði veitt heimild til að fella niður fasteignaskatt ársins 2024 í heild eða að hluta, þrátt fyrir ákvæði 3. gr. laga um tekjustofna sveitarfélaga. Um er að ræða almenna heimild sveitarfélagsins og er það lagt í hendur bæjarstjórnar hvernig og hvort hún verði nýtt. Þá er í 2. málsl. ákvæðisins áréttað að bæjarstjórninni verði gert heimilt að gera greinarmun á fasteignum við niðurfellingu fasteignaskatts eftir því í hvaða flokk þær falla samkvæmt tekjustofnalögum, sbr. 1. tölul., staðsetningu fasteigna í þéttbýli eða dreifbýli, sbr. 2. tölul., og staðsetningu fasteigna á hættusvæðum sem skilgreind eru af Veðurstofu Íslands, sbr. 3. tölul. Um 4. tölul. a-liðar 1. gr. er nánar fjallað síðar í þessu áliti.

Nefndin fjallaði sérstaklega um staðsetningu fasteigna í þéttbýli og dreifbýli og skilgreiningu á þeim hugtökum. Ljóst er að skipulagsskylda hvílir á sveitarfélögum á grundvelli 12. gr. skipulagslaga, nr. 123/2010. Í 25. tölul. 1. mgr. 2. gr. skipulagslaga er hugtakið þéttbýli skilgreint en þar kemur fram að þéttbýli er þyrping húsa þar sem búa a.m.k. 50 manns og fjarlægð milli húsa fer að jafnaði ekki yfir 200 metra. Á þeirri reglu er þó sú undantekning í 2. málsl. framangreinds töluliðar þess efnis að afmarka má þéttbýli með öðrum hætti í aðalskipulagi sveitarfélags. Meiri hlutinn telur ljóst að við skýringu á ákvæðum laga um tekjustofna sveitarfélaga þar sem vísað er til fasteigna í þéttbýli og dreifbýli ber að beita þeim skilgreiningum sem fram koma í skipulagslögum enda er um að ræða löggjöf sem tengist órjúfanlegum böndum og ber að túlka með ytri samræmisskýringu.

Þá er talað um frestun gjalddaga fasteignaskatts, sbr. b-lið 1. gr. Með b-lið 1. gr. frumvarpsins er lagt til að sveitarfélaginu verði veitt heimild til að fresta gjalddögum ársins 2024 sem ákveðnir hafa verið á grundvelli 4. mgr. 4. gr. laga um tekjustofna sveitarfélaga, en þar kemur fram að sveitarfélög ákveði fjölda gjalddaga fasteignaskatts fyrir upphaf hvers árs. Í greinargerð með frumvarpinu kemur fram að vegna þeirrar óvissu sem uppi er um búsetu í sveitarfélaginu sé lagt til að tekinn sé af vafi um að bæjarstjórn Grindavíkurbæjar verði veitt slík heimild.

Fyrir nefndinni komu fram sjónarmið um hvort réttara væri að fella niður fasteignaskatt í heild eða að hluta á grundvelli 1. gr. frumvarpsins en að fresta gjalddögum. Þá komu fram sjónarmið um að nokkur munur væri á niðurfellingu fasteignaskatts og frestun gjalddaga og að bæjarstjórnin hefði með þessu heimild, en ekki skyldu, til að bregðast við aðstæðum með þessum hætti.

Verði ákvæðið að lögum verður sveitarfélaginu heimilt að grípa til vægara úrræðis en mælt er fyrir um í a-lið 1. gr. og taka þannig mið af aðstæðum hverju sinni. Telur meiri hlutinn ákvæðið mikilvægt í því ljósi og rétt að bæjarstjórnin hafi með því heimild til að meta sjálf til hvaða úrræða er gripið á grundvelli ákvæða frumvarpsins.

Þá kemur hér að lögveði í fasteign, sbr. c-lið 1. gr. Með ákvæðinu er lagt til að þrátt fyrir 7. gr. laganna sem kveður á um að fasteignaskatti fylgi lögveð í fasteign þeirri sem hann er lagður á ásamt dráttarvöxtum í tvö ár skuli sá tími lengdur í fjögur ár.

Fyrir nefndinni kom fram að í ljósi aðstæðna væri nauðsynlegt að lengja frestinn svo ekki væri of hart gengið að skuldurum. Í greinargerð með frumvarpinu kemur fram að um er að ræða sams konar úrræði og var m.a. notað þegar brugðist var við áhrifum sem Covid-19-faraldurinn hafði á íslenskt efnahagslíf og samfélag. Meiri hlutinn telur ákvæðið mikilvægt í ljósi þeirra ófyrirsjáanlegu aðstæðna sem nú eru í sveitarfélaginu.

Þá komum við að framlögum jöfnunarsjóðsins, sbr. d- og e-lið 1. gr. Með d- og e-lið 1. gr. frumvarpsins eru lagðar til breytingar á tilteknum ákvæðum laga um tekjustofna sveitarfélaga sem snúa að framlögum úr Jöfnunarsjóði sveitarfélaga með það að markmiði að þrátt fyrir breytta stöðu sveitarfélagsins í ljósi nýlegra og yfirstandandi atburða haldist framlög til þess óbreytt fyrir árið 2024 samkvæmt áætlunum sjóðsins. Annars vegar er um að ræða fasteignaskattsframlag Jöfnunarsjóðs skv. d-lið 11. gr. laganna og hins vegar framlög vegna reksturs grunnskóla skv. 13. gr. laganna.

Fyrir nefndinni var fjallað um skólastarf í Grindavíkurbæ, en ekkert skólastarf er fyrirhugað þar á næstunni. Hafa nemendur dreifst í safnskóla og aðra skóla vítt og breitt um landið. Því geti fylgt töluverður kostnaður fyrir sveitarfélagið sem erfitt sé að sjá hvernig sveitarfélagið geti staðið undir til lengri tíma þrátt fyrir að hafa staðið vel fjárhagslega fyrir náttúruhamfarirnar. Í umsögn Sambands íslenskra sveitarfélaga um frumvarpið kemur fram að sveitarfélög séu almennt öll af vilja gerð til þess að aðstoða Grindavíkurbæ og hafi gert það m.a. með inntöku barna í leik- og grunnskóla. Önnur sveitarfélög hafi hins vegar tekið á sig verulegan kostnað vegna þessa. Jöfnunarsjóður hafi komið til tals í því sambandi en í umsögn sinni nefnir sambandið að hann sé ekki hamfarasjóður og óeðlilegt að hann standi straum af auknum kostnaði sem fellur til hjá Grindavíkurbæ eða öðrum sveitarfélögum vegna stöðunnar og að ríkið verði að koma inn með aukinn stuðning.

Í umsögn Grindavíkurbæjar um frumvarpið kemur fram að áður en náttúruhamfarirnar hófust hafi sveitarfélagið verið vel statt, með jákvætt eigið fé og nánast engar skuldir. Í dag ríki veruleg óvissa um tekjuhlið fjárhagsáætlunar og hafi sveitarfélagið leitað til innviðaráðuneytis eins og sveitarstjórn beri að gera þegar fjármál þess stefna í óefni. Afar mikilvægt sé að því séu tryggð óbreytt framlög úr Jöfnunarsjóði sveitarfélaga á yfirstandandi ári.

Meiri hlutinn telur mikilvægt í ljósi framangreinds að ráðuneytið hugi að því til lengri tíma hvernig fara skuli með kostnað á við þann sem fylgir fordæmalausum flutningi skólabarna milli sveitarfélaga og öðrum lögbundnum verkefnum sveitarfélagsins. Þau bráðabirgðaákvæði sem lögð eru til um framlög til sveitarfélagsins úr Jöfnunarsjóði sveitarfélaga taki aðeins til tekjuársins 2024 en óvissa sé um hvernig atburðarásin í sveitarfélaginu þróist. Meiri hlutinn bendir á að líkt og frumvarpið beri með sér er fyrirséð að sveitarfélagið verði fyrir stórfelldu tekjutapi vegna niðurfellingar álagningar eða frestunar á gjalddögum fasteignaskatta, auk þess sem óljóst sé hvernig útsvarstekjur þróist í ljósi takmarkaðrar atvinnustarfsemi í sveitarfélaginu í dag. Ljóst sé að sveitarfélagið geti ekki staðið sjálft undir þeim kostnaði sem fylgir tilfærslum lögbundinna verkefna enda fyrirséð hrun á tekjustofnum þess í ljósi aðstæðna.

Þá komum við að breytingartillögum, því sem er 4. tölul. a-liðar 1. gr., önnur málefnaleg sjónarmið. Með 4. tölul. a-liðar 1. gr. frumvarpsins er lagt til að bæjarstjórn Grindavíkurbæjar verði heimilt að líta til annarra málefnalegra sjónarmiða en mælt er fyrir í 1.–3. tölul. ákvæðisins þegar fasteignaskattur ársins 2024 er felldur niður í heild eða hluta.

Nefndin fjallaði um hvort ástæða væri til að endurskoða eða fella brott 4. tölul. a-liðar 1. gr. í ljósi þess hve víðtækt framsal löggjafinn væri að veita sveitarfélaginu þegar kemur að ákvörðun um niðurfellingu fasteignaskatts. Með því að heimila bæjarstjórn að fella niður fasteignaskatt á grundvelli ákvæðisins sem kveður á um að heimilt verði að líta til annarra sjónarmiða en þeirra sem tilgreind eru í 1.–3. tölul. verði um að ræða afar matskennda ákvörðun bæjarstjórnar. Fyrir nefndinni komu fram sjónarmið þess efnis að sú matskennda heimild sem felst í 4. tölul. væri ekki nauðsynleg vegna þeirra ákvarðana sem bæjarstjórn Grindavíkur þarf að hafa heimildir að lögum til að taka.

Í fyrrgreindu minnisblaði ráðuneytisins til nefndarinnar segir að ráðuneytið geri ekki athugasemd við að 4. tölul. a-liðar 1. gr. verði felldur brott en ljóst sé að það muni takmarka heimildir sveitarfélagsins til að bregðast við sérstökum tilvikum. Þar sem fram hefur komið fyrir nefndinni að sú matskennda heimild sem um ræðir sé ekki nauðsynleg þá telur meiri hlutinn rétt að hún verði felld brott úr frumvarpinu og leggur til breytingu þess efnis. Í því sambandi vísar meiri hlutinn til almennra sjónarmiða um skýrleika skattlagningarheimilda.

Auk þess leggur meiri hlutinn til aðrar tæknilegar breytingar sem þarfnast ekki skýringa.

Að framangreindu virtu leggur meiri hlutinn til að frumvarpið verði samþykkt með þeirri breytingu sem var er lögð með nefndarálitinu.

Þeir hv. þingmenn sem eru á þessu nefndaráliti eru Bjarni Jónsson, sú sem hér stendur, Ingibjörg Isaksen, Njáll Trausti Friðbertsson, Orri Páll Jóhannsson, Vilhjálmur Árnason, Þorbjörg Sigríður Gunnlaugsdóttir og Þórunn Sveinbjarnardóttir.

Virðulegi forseti. Ég hef lokið máli mínu.

###

Virðulegi forseti. Þorrinn er mættur og veðrið er samkvæmt því. Ég ætlaði  vestur á firði þar sem sólin skín í dag, en kunnugleg stef hljómuðu í gær og í fyrradag um lokanir á Súðavíkurhlíð vegna snjóflóðahættu og snjóflóða og heiðar vestra illfærar eða lokaðar.

Margt hefur verið gert til að tryggja öryggi vegfarenda á Súðavíkurhlíð, snjóflóðaskápar og þil, en til þess að tryggja fyllilega öryggi vegfarenda milli Súðavíkur og Ísafjarðar þarf að ráðast í jarðgangaframkvæmdir. Á Súðavíkurhlíð eru merkt 24 gil sem hætta er á snjóflóðum úr, en kunnugir segja að þau séu fleiri og þá eru ótalin hættusvæði á Kirkjubólshlíð.

Það er ekki nýtt að vegir lokist, við þekkjum það nú bara í dag hér á suðvesturhorninu. En málið er að það eru aðrar aðstæður núna en voru fyrir aldarfjórðung eins og fyrir vestan. Þá var samfélagsgerðin önnur. Innan hvers byggðarlags var eitt samfélag. Íbúar sóttu sína vinnu innan þess, skóla, heilsugæslu og félagslíf. Ein góð norðanhríð sem stóð í viku setti ekki hversdagslífið úr skorðum. Nú eru landfræðileg mörk byggðarlaganna önnur og samfélögin stærri. Í dag eru vinnusóknarsvæði á Vestfjörðum færri og þjónusta og verslun færð í stærri kjarnana. Þetta gengur allt vel í þeim heimi þar sem samgöngur eru greiðar en í því árferði sem nú ríkir veldur þetta meiri einangrun en ella.

Grundvallarþörf þessa samfélags sem við erum búin að hanna eru greiðar samgöngur. Kröfur um enn meiri samvinnu í samfélögum krefjast  greiðari og öruggari samgangna. Miklar samgöngubætur og uppbygging nútímavega hafa orðið á Vestfjörðum og það kallar enn fremur á aukna vetrarþjónustu síðastliðna  áratugi, en úrbóta er enn þörf.

Heyr, heyr.Virðulegi forseti. Jarðgöng á sunnanverðum Vestfjörðum um Hálfdán og Mikladal eru jafn mikilvæg. Jarðgöng milli byggðakjarna eiga alltaf að vera tilbúin á teikniborðinu með tilliti til byggðaþróunar, daglegrar vinnusóknar og ekki síður vegna aukinna umsvifa fiskeldis sem skilar þjóðarbúinu 10 milljörðum í útflutningstekjur. Þá þurfa samgöngur vestra að vera skilvirkar, öruggar og heilsárs.

###

Virðulegi forseti. Ég flyt hér tillögu til þingsályktunar um aukna verðmætasköpun við nýtingu þörunga. Með mér á málinu eru hv. þingmenn Þórarinn Ingi Pétursson, Lilja Rannveig Sigurgeirsdóttir og Eyjólfur Ármannsson.

Þingsályktunartillagan er lögð fram í þriðja sinn. Hún var fyrst lögð fram á 151. löggjafarþingi af Silju Dögg Gunnarsdóttur, þáverandi þingmanni Framsóknar, en er nú endurflutt af þeirri sem hér stendur með nokkrum breytingum.

Tillagan felur í sér að Alþingi feli matvælaráðherra í samráði við umhverfis-, orku- og loftslagsráðherra að skipa starfshóp sem hafi það að markmiði að kanna möguleika á aukinni verðmætasköpun við nýtingu þörunga. Starfshópurinn leggi áherslu á eftirfarandi:

1. Hvernig lög og reglur styðji við sjálfbæra nýtingu á þörungum sem vaxa villtir eða eru ræktaðir í sjó eða á landi.

2. Hvernig efla megi rannsóknir og nýsköpun um land allt sem varði öflun þörunga, nýtingu þeirra sem og framleiðslu og markaðssetningu á vörum úr þeim.

3. Hvernig styrkja megi eftirlitsaðila og auka sérfræðiþekkingu um þörungaræktun innan viðeigandi stofnana.

Í tillögunni kemur fram að starfshópurinn skili skýrslu með tillögum til Alþingis eigi síðar en 1. mars 2024, en sú dagsetning nálgast óðfluga og því þyrfti að gefa lengri tíma.

Vaxandi markaður er fyrir þörunga og afurðir þeirra í heiminum en villtir þörungar eru takmörkuð auðlind. Þetta eru oft og tíðum mjög dýrar vörur og skapa því mikil verðmæti. Hér á Íslandi eru, eins og við vitum, kjöraðstæður fyrir bæði öflun og ræktun þörunga úr sjó ásamt ræktun á landi.

Með leyfi forseta vil ég lesa upp samantekt úr skýrslunni varðandi þörungaeldi á Íslandi en þar segir:

„Ísland getur stutt við þörungaeldi með því að fylgja fordæmi nágrannaríkja sem hafa sett stefnur og reglur til að ýta undir sjálfbæran vöxt greinarinnar. Sértækt regluverk um smáþörungaframleiðslu á Íslandi er ekki til en vöntun á því mun sennilega ekki hamla vexti verulega. Krafa um skráningu á framleiðslumagni, tegundum og tengdum framleiðsluferlum, gæti hins vegar nýst stjórnvöldum til að styðja betur við greinina og auðvelda nýjum aðilum að taka sín fyrstu skref. Að auki gæti aukinn fyrirsjáanleiki varðandi aðgengi að helstu aðföngum (vatni og orku) stuðlað að frekari vexti greinarinnar.

Sérstök löggjöf um stórþörungaræktun á Íslandi er ekki til og hefur það staðið í vegi fyrir vexti í greininni. Hægt væri að læra af reynslu Norðmanna, Færeyinga, Dana og Skota og þeim aðgerðum sem þar hafa verið innleiddar til að styðja við vöxt. Aðgerðir eins og að gefa stórþörungaeldi gaum í stefnumótun, veiting tímabundinna þróunarleyfa, setja gildistíma rekstrarleyfa til nægilega langs tíma og gerð skýrs reglu- og leyfisveitingakerfis fyrir sjálfbæra stórþörungaframleiðslu …“

Ræktun og nýting þörunga hefur hverfandi umhverfisáhrif þar sem ferlið krefst hvorki vatnsnotkunar né áburðar eða eiturefnanotkunar og þarf aðeins takmarkað landsvæði. Rannsóknir benda til þess að sjálfbærar öflunaraðferðir á þörungum hafi ekki neikvæð áhrif á lífríkið til lengri tíma. Þararæktun á línum í sjó, sem nú þegar er stunduð við Ísland og víðar í heiminum, er einnig líkleg til að auka kolefnisbindingu og vinna þar með gegn súrnun sjávar. Ísland er hluti af OSPAR-samningi sem fjallar um vernd Norðaustur-Atlantshafs. Súrnun sjávar er aukaafurð losunar á koltvísýringi út í andrúmsloftið og gleypir sjórinn því aukið magn koltvísýrings. Við það verða efnaskipti sem lækka sýrustig sjávar sem hefur skaðleg áhrif á lífríki hafsins. Jón Ólafsson, prófessor í haffræði, segir að súrnun sjávar sé hraðari við strendur Íslands en á öðrum hafsvæðum í heiminum. Rannsóknir hafa leitt í ljós að þörungar eru um 400 sinnum virkari en tré í bindingu koltvísýrings, þeir eru ekki bara skilvirkari hvað varðar kolefnisbindingu heldur þurfa þeir mun minna rými en trjárækt.

Eins og þegar er getið framleiða þörungar með ljóstillífun að minnsta kosti um helming alls þess súrefnis sem við drögum að okkur. Sumir vísindamenn telja að hlutfallið sé 90%. Þörungategundir hafa mismunandi vaxtarhraða en til eru tegundir sem geta vaxið meira en 65 cm á dag og tífaldað lífmassa sinn á sex til átta vikum.

Þörungar eru ekki aðeins næringarrík fæðutegund sem framleiðir mikið magn súrefnis heldur má einnig nýta þá til framleiðslu á lífeldsneyti og fóðri og sem áburð. Sumar smáþörungategundir eru olíuríkar og úr þeim er hægt að framleiða lífeldsneyti sem endurnýtir koltvísýring úr loftinu. Framleiða má lífeldsneyti hérlendis í miklu magni svo að það geti komið í staðinn fyrir innflutt eldsneyti og þannig dregið úr neikvæðum áhrifum eldsneytisnotkunar á umhverfið.

Því er ljóst að sjálfbær öflun þörunga og aukin nýting þeirra getur hjálpað til við að minnka álag á önnur vistkerfi jarðarinnar, draga úr áhrifum loftslagsbreytinga og hafa jákvæð áhrif á vistkerfi hafsins. Möguleikar á frekari nýtingu þörunga til hagsbóta fyrir umhverfið eru þannig miklir og gætu verið lykillinn að því að leysa einhverjar af þeim áskorunum sem við okkur blasa til að tryggja fæðuöryggi kynslóða framtíðarinnar. Þá má sannarlega segja að framtíðin sé núna og því er ekki seinna vænna en að byrja að nota þessa dásamlegu sjálfbæru auðlind sem finna má í fjörum okkar.

Þótt Egill Skallagrímsson hafi ekki talið söl til matar þá eru þörungar sannkölluð ofurfæða. Þeir innihalda oft 10–100 sinnum meira af vítamínum en ávextir og grænmeti og eru einnig ríkari uppspretta steinefna, snefilefna og ýmissa lífvirkra efna en flestur matur sem á uppruna sinn á landi. Sumar tegundir eru einnig prótínríkar.

Í skýrslu Boston Consulting Group um stöðu og framtíð lagareldis á Íslandi, sem gerð var fyrir tilstilli matvælaráðuneytisins og birt 28. febrúar á síðasta ári, kemur fram að markaður fyrir þörunga hefur vaxið töluvert á heimsvísu síðustu ár. Nýting þörunga hefur þróast og eftirspurnin hefur fylgt þeirri þróun. Í þessum markaðsaðstæðum felast umtalsverð tækifæri hér á landi í þörungaeldi. Þeir ófáu kostir sem fylgja ræktun, verkun og nýtingu þörunga hafa skapað vinsældir á vörunni sem sjálfbær uppspretta næringar fyrir menn og dýr. Einnig eru jákvæð umhverfisáhrif þörunga talin vera til þess fallin að auka vinsældir þeirra enn frekar með vaxandi áherslu á umhverfismál og kolefnishlutleysi.

Heimsmarkaður fyrir þörunga er stór og fer vaxandi. Í framangreindri skýrslu Boston Consulting Group er áætlað að á næstu tíu árum stækki markaðurinn um u.þ.b. 7–9% á ári og verði metinn á um 15–20 milljarða evra. Í þessum markaðsaðstæðum felast umtalsverð tækifæri, m.a. hér á landi þar sem Ísland býr yfir náttúrulegum skilyrðum sem veita fyrirtækjum sem hér starfa forskot. Samkvæmt skýrslu Report Linker um heimsmarkað fyrir þörunga frá því í júlí 2020 var áætluð velta árið 2020 fyrir þörungaprótín 912,8 milljónir dala og því spáð að hann vaxi í 1,3 milljarða dala árið 2027. Þá kemur einnig fram í skýrslunni að vaxandi eftirspurn sé eftir matvæla- og drykkjarafurðum sem innihalda þörunga. Ísframleiðendur eru líka farnir að bæta örþörungum við afurðir sínar til að auka næringargildi vörunnar. Sem stendur framleiða þessi fyrirtæki mikið úrval af vörum úr þörungum. Þar er m.a. að finna andoxunarefni, prótín og bragð- og litarefni. Nú má finna á veitingastöðum um allan heim vörur sem innihalda að einhverju leyti efni úr þörungavinnslu. Efnin er líka að finna í bjór, snyrtivörum, græðandi kremum og mörgum öðrum vörum.

Vöxtur í þörungaframleiðslu í heiminum er áætlaður um 7,4% á ári til ársins í ár og að veltan verði um 1,1 milljarður bandaríkjadala árið 2024 samkvæmt greiningu Sjávarklasans frá því í nóvember árið 2019. Mörg fyrirtæki eru að taka sín fyrstu spor á þessu sviði og þess má vænta að veltuaukningin í greininni verði allveruleg á næstu árum. Önnur fyrirtæki eru þegar í startholunum og að meðaltali hefur komið fram eitt nýtt fyrirtæki í þörungaframleiðslu eða nýtingu þörunga á ári frá 2012. Í þessari grein liggja mýmörg áhugaverð tækifæri fyrir íslenskt athafnalíf. Sum fyrirtækjanna gera ráð fyrir mjög hröðum vexti.

Á tímum sem þessum er fæðuöryggi mikilvægt. Fleiri skynja án efa mikilvægi öflugrar matvæla- og heilsuefnaframleiðslu hér á landi og eðlilegt er að horfa til þess hvaða frekari tækifæri kunna að vera fyrir matvælalandið Ísland á komandi árum. Við strendur landsins eru víðfeðmir þaraskógar sem geta orðið enn ein stoðin í eflingu landsins sem matvæla- og bætiefnalands. Þörungategundir eða efni unnin úr þeim eru nú þegar hluti af daglegu lífi flestra Íslendinga þótt fæstir geri sér grein fyrir því. Þörungamjöl eða þörungaþykkni er metið að verðleikum um allan heim og er það flutt héðan lífrænt vottað. Tækifæri eru falin í frekari nýtingu þörunga við framleiðslu matvæla og fæðubótarefna.

Fyrstu heimildir um iðnaðarframleiðslu á þangi eru frá 17. öld þegar framleidd var pottaska sem notuð var í glersmíði og í framleiðslu á sápu. Í kringum árið 1800 fluttu Norðmenn út um 1.500 tonn af pottösku. Nú eru þörungar m.a. notaðir til matar, bæði beint og óbeint, sem fóður, í lyfjagerð, pappírsgerð, í húð- og hárvörur og sem jarðvegsáburður. Algengt er að finna þykkingarefni unnin úr þörungum í hvers konar vörum, t.d. ís, sultum, hlaupi, súpum, tómatsósu, sinnepi, majónesi, varalit, naglalakki, raksápum, sjampói, húðkremum og tannkremum. Við berum þetta á okkur og étum þetta líka. Einnig er framleiddur næringarríkur líförvandi lífrænn áburður úr þangi og E-efni sem notuð eru sem bindiefni í matvæli, dekk og málningu eru unnin úr þangi.

Eiginleikar þangmjöls eða þaraþykknis eru margir og notkunarmöguleikar þess mismunandi. Áður fyrr nýttu menn helst þang sem fóður og áburð en notagildið hefur aukist til muna í takt við aukna þekkingu og tækni. Það skiptist í þrjá meginflokka; fóður, áburð og fjölsykrur.

Nýsköpun og fyrirtækjarekstur í tengslum við þara hérlendis er að stórum hluta á byrjunar- og vaxtarstigi. Þó er nýsköpun í tengslum við hvers konar þróun á heilsuefnum og lífvirkum efnum úr þessu hráefni þegar komin lengra hér en í nágrannalöndunum. Þá eru einnig tækifæri í þróun þara til að nýta hann í ýmsar umbúðir og fatnað í stað annarra efna sem eru skaðleg fyrir umhverfið. Með því að auka fjárfestingar og rannsóknarstyrki til nýsköpunar við nýtingu þörunga getur Ísland náð enn meiri fótfestu á þessu sviði og skapað sér sess á meðal forystuþjóða í fullnýtingu þara.

Líta ber til þeirra skuldbindinga sem Ísland hefur gengist undir í umhverfismálum á alþjóðlegum vettvangi og leita til sérfræðinga og fagfólks á sviði sjálfbærni, þörungaöflunar og nýtingar, svo að nokkuð sé nefnt. Með því að fjárfesta í menntun, rannsóknum og frumkvöðlafyrirtækjum á þessu sviði getur Ísland skapað sér sess.

Hér á landi eru ýmis fyrirtæki komin af stað í þessum málum. Þörungaverksmiðjan á Reykhólum hefur starfað í yfir 50 ár þar sem þangs hefur verið aflað við Breiðafjörð. Sú framleiðsla hefur skipt sköpum fyrir það byggðarlag enda er þetta ekki síður byggðamál ef við sjáum þarna tækifæri til vaxtar vítt og breitt um landið. Ný fyrirtæki eins og Isea í Stykkishólmi búa til verðmætar afurðir úr klóþangi sem þykir sérstakt fyrir þær sakir að það vex aðeins hér á norðlægum slóðum. Hér tel ég tvö fyrirtæki við Breiðafjörð, enda eru þar kjöraðstæður til slíkrar vinnslu þar sem þar er mikill þangvöxtur. Fleiri fyrirtæki starfa í þessum geira hér við land.

Virðulegi forseti. Um 300 tegundir af stórþörungum finnast umhverfis Ísland. Mögulegt er að nýta þörunga í margs konar framleiðslu, t.d. sem íblöndunarefni í matvæli, efni í fiskeldi, efni í dýraeldi, náttúrulyf, fæðubótarefni og snyrtivörur auk þess sem horft hefur verið til framleiðslu á bíógasi og etanóli.

Virðulegi forseti. Ég læt þetta duga og vonast til að fá góða umræðu í nefnd, því að hér er um mikilvægt mál að ræða fyrir íslenska þjóð til framtíðar. Ég legg því til að málinu verði vísað til atvinnuveganefndar.

###

Virðulegur forseti. Við höfum hér frumvarp til laga um Umhverfis- og orkustofnun. Hér er verið að sameina tvær stofnanir, Umhverfisstofnun og Orkustofnun. Alltaf þegar kemur að svona sameiningartillögum þá fer ég að eins og þegar ég er að keyra varfærnislega yfir vestfirskar heiðar í vondu veðri, ég gíra mig niður. En það eru svo sem ekki neinir skaflar í þessu frumvarpi sem ég stoppa við heldur vil ég koma hingað upp og taka undir og hvetja ráðherrann til góðra verka, eins og segir hérna í markmiðum, að ráðherra setji í reglugerð, að höfðu samráði við Umhverfis- og orkustofnun, nánari ákvæði um skipulag stofnunarinnar, þar með talið staðsetningu starfsstöðva hennar með það að markmiði að fjölga störfum á landsbyggðinni.

Hérna er um að ræða Umhverfisstofnun og ætla ég kannski aðeins að minnast á hana því að starfsstöðvar Umhverfisstofnunar eru níu talsins um allt land. Þeir hafa staðið sig virkilega vel í að vinna svona um landið enda náttúrlega ber nafnið það til að þetta er akkúrat stofnun sem á að vera sem víðast um landið og þau hafa verið duglegust við það að auglýsa störf með vali á staðsetningu. Ég held að það megi, þegar kemur að sameiningu þessara átta stofnana, taka Umhverfisstofnun sér til fyrirmyndar hvað þetta varðar. Ég held að aðrar stofnanir og bara þessi stofnun sem verði til megi horfa til þess og þetta markmið megi vera að leiðarljósi, bæði til þess að sérhæfing svæða sem hefur orðið til í þessum stofnunum víða um landið glatist ekki og eflist frekar.

Við vorum að tala hérna um raforkumálin áðan. Þá er svo mikilvægt að þekkingin komi úr öllum hornum landsins og verði sameinuð. Það er aldrei kannski of oft strikað undir mikilvægi þess einmitt að horfa til allra svæða vegna þess að þegar saman kemur þá verður ekki keðjan sterkari en það sem er veikasti hlekkurinn eins og við þekkjum. Þannig getum við unnið að markmiði þessara laga um að einfalda umsóknarferli, sem við þekkjum til að hafa verið þröskuldar í mörgum málum og mörgum framfaramálum sem víðast.

Það var bara þetta sem ég vildi segja og ég bara vona að við berum gæfu til þess — það er vandmeðfarið að sameina svona margar stofnanir. Ég er ekki að tala um að það eigi ekki að gera það en það er mjög vandmeðfarið, og hafa að leiðarljósi hvað hefur verið gert vel gert innan þeirra stofnana sem koma til með að sameinast og halda áfram með þau góðu markmið. Ef það tekst vel til þá held ég að þau markmið frumvarpsins, eins og að einfalda umsóknarferli og einfalda ýmis ferli sem eru þar inni í þessum stofnunum, auka sérþekkingu, sérþekkingu svæða — þá er því vel komið fyrir ef þetta gengur eftir. Takk fyrir.

###

Virðulegi forseti. Ég vil byrja á því að þakka málshefjanda, hv. þm. Ingibjörgu Isaksen, fyrir að vekja máls á þessu mikilvæga málefni. Við lifum á skrýtnum tímum, nokkurn veginn þannig að morgundagurinn er óljós. Eldsumbrot á Reykjanesskaga eru staðreynd sem ekki verður horft fram hjá og það vekur upp öflugri umræðu um orkuöryggi landsins. Þessa stöðu er ekki að finna í orkustefnu landsins sem nær til 2050 en þó segir þar, með leyfi forseta:

„Framtíðarsýnin endurspeglar sjálfbæra þróun og hversu mikilvægu hlutverki orkan gegnir í lífi landsmanna allra. Þar kemur fram samspil orkunýtingar, umhverfisverndar og efnahagslegra þátta, og mikilvægi þess að þessir þættir vinni saman í góðu jafnvægi.“

Þessi staðreynd lifir og við verðum að halda í hana. Orkuskortur til framtíðar er líka staðreynd. Hvernig ætlum við að bregðast við honum? Hann hefur reyndar verið viðvarandi á Vestfjörðum síðan fyrst var kveikt ljós þar og enn þá orna Vestfirðingar sér við olíukynta húshitun allt of margar vikur á ári með tilheyrandi áhrifum á loftslagið. Það er neyðarástand á Vestfjörðum. Það er ekki út af gróðurhúsasjónarmiðum, eins og hér var talað um áðan. Fólk ætti að kynna sér hvernig staðan er umhverfis landið. Mér finnst alveg með ólíkindum að heyra svona orð héðan úr pontu.

Orkuauðlindir landsins eru sameiginleg eign þjóðar og flutningsleiðir raforku einnig, en landsmenn sitja ekki við sama borð þegar kemur að flutningi raforku til síns heima. Það fer nefnilega eftir því hvar þeir búa. Stefna núverandi stjórnvalda er að styrkja byggð í öllu landinu, jafna aðgengi að þjónustu, jafna tækifæri til atvinnu og stuðla að sjálfbærri þróun byggða um allt land. Þar undir fellur m.a. það verkefni að stuðla að aukinni jöfnun orkukostnaðar í dreifbýli og þéttbýli.

Virðulegi forseti. Það er morgunljóst að við þurfum að fara að sinna þessum málefnum af fullri alvöru. Útbúa þarf sérstaka rammaáætlun sem nær bæði til minni og stærri virkjunarkosta. Það þarf raunhæfa áætlun í uppbyggingu flutningskerfis en einnig þarf að þora að tala um raunhæfa virkjunarkosti. Við þurfum að huga að uppbyggingu og leggja fram lausnir til frambúðar. Þá fyrst getum við treyst raforkuöryggi um allt land.

###

Virðulegi forseti. Það er fastur liður í aðventudagskrá Alþingis að fjalla um og samþykkja fjárlög fyrir komandi ár. Það getur verið vandasamt og krefjandi á tímum óvissu, bæði hér á landi og í alþjóðlegu samhengi. Að mörgu þarf að huga, bregðast  við þörfum og ekki síður að gera ráð fyrir hinu óvænta. Efnahagsleg áhrif í kjölfar heimsfaraldurs voru margvísleg. Það er til marks um hversu kvikk við erum og snörp hversu hratt þjóðarbúið hefur tekið við sér að nýju. Við í Framsókn höfum lagt á það ríka áherslu að skapa jafnvægi í efnahagsstjórn til að sporna við frekari þenslu svo að vaxtastig geti hjaðnað á nýju ári. Þess vegna tel ég mikilvægt að þessi fjárlög sem við erum að samþykkja núna fyrir jólin séu hlutlaus fjárlög og ekki þensluhvetjandi.

Miklum náttúruhamförum á Suðvesturlandi á undanförnum vikum vegna eldsumbrota á Reykjanesskaga er hvergi nærri lokið. Þá ríkir óvissa vegna stríðsástands  í heiminum sem varðar íslenskt samfélag eins og aðrar þjóðir. Staða ríkissjóðs er sterk. Við getum tekist á við verkefni sem okkur óraði ekki fyrir í upphafi þessa árs, sem eru flókin en jafnframt áríðandi að leysa með hraði. Við höfum vissulega ekki stjórn á öllu sem gerist en höfum að sama skapi val um viðbrögð og aðgerðir. Það er mikilvægt að muna það  þegar við búum í landi þar sem náttúran stjórnar oft för.

Virðulegi forseti. Að reka ríkissjóð er eins og að reka stórt heimili. Allir á heimilinu skipta máli og allar ákvarðanir koma við íbúa landsins. Kjarasamningar á vinnumarkaði verða lausir á næstu mánuðum. Nú ríður á að allir taki höndum saman til að bæta lífskjör, ná niður verðbólgu til að skapa aukna hagsæld fyrir alla. Það skiptir máli að ná fram langtímakjarasamningnum með hógværum hækkunum, það er til hagsbóta fyrir þjóðfélagið allt.

###

Virðulegi forseti. Við erum hérna að fjalla um fjáraukalögin. Það er margt gott að finna í þessum tillögum en ég kem hingað sérstaklega upp til að fagna stuðningi upp á 2,1 milljarð til bænda. Hér eru stjórnvöld með víðtækum hætti að taka undir mikilvægi innlendrar matvælaframleiðslu og skjóta stoðum undir matvælaöryggi hér á landi. Við í Framsókn stöldrum ekki við bara hér, við þurfum að halda áfram að vinna  að því að styrkja það umhverfi sem snýr að bændum. Það er öllum til heilla, bæði bændum, neytendum hér á landi og matvælaörygginu og allt það sem hægt er að gera til að byggja undir þessar forsendur er til hagsældar fyrir alla þjóðina.

###

Virðulegi forseti. Ég flyt hér nefndarálit með breytingartillögu, frá meiri hluta umhverfis- og samgöngunefndar, um frumvarp til laga um breytingu á lögum um póstþjónustu.

Nefndin hefur fjallað um málið og fengið á sinn fund gesti frá innviðaráðuneyti, ÖBÍ réttindasamtökum, Samtökum sveitarfélaga á höfuðborgarsvæðinu, Samtökum verslunar og þjónustu og Íslandspósti ohf.   Okkur bárust nokkrar umsagnir sem aðgengilegar eru á vef Alþingis. Málið kom fram á 153. löggjafarþingi og er þetta í annað skiptið sem það er lagt fram.

Með frumvarpinu eru lagðar til breytingar á lögum um póstþjónustu, nr. 98/2019. Í fyrsta lagi er lagt til að heiti Byggðastofnunar, sem nú fer með póstmálefni, komi í stað heitis Póst- og fjarskiptastofnunar í lagatextanum. Þá er í frumvarpinu lagt til að heimildir til að nýta bréfakassasamstæður verði rýmkaðar, en auk þess að bætt verði úr gildandi lagastoð fyrir innleiðingu reglugerðar (ESB) nr. 2018/644 og sett verði heimild til innleiðingar framkvæmdarreglugerðar (ESB) 2018/1263 um eyðublöð fyrir veitendur bögglaútburðarþjónustu.

Á 151. löggjafarþingi voru póstmálefni flutt frá Póst- og fjarskiptastofnun til Byggðastofnunar, sbr. lög nr. 76/2021. Meiri hlutinn tekur undir það sem segir í greinargerð með frumvarpinu um nauðsyn þess að bæta úr þeim annmörkum sem eru á lögum um póstþjónustu í dag og tryggja að heiti Byggðastofnunar komi í stað heitis Póst- og fjarskiptastofnunar þar sem við á.

Í 3. og 4. gr. frumvarpsins eru lagðar til breytingar sem hafa það að markmiði að styrkja lagastoð fyrir innleiðingu framangreindra reglugerða. Um nánara efni reglugerðanna vísast til umfjöllunar í greinargerð með frumvarpinu. Meiri hlutinn tekur undir það sem fram kemur í greinargerð að brýnt sé að frumvarpið nái fram að ganga svo unnt sé að innleiða reglugerðirnar í íslenskan rétt.

Nefndin fjallaði um markmið laga um póstþjónustu eins og þau eru skilgreind í 1. gr. laganna. Á 151. löggjafarþingi voru, eins og fyrr segir, gerðar breytingar á lögum um póstþjónustu og lögum um Byggðastofnun og verkefni póstmála flutt til Byggðastofnunar. Í nefndaráliti umhverfis- og samgöngunefndar, á þskj. 1633, kom fram að bæta þyrfti grundvöll fyrir heilbrigða samkeppni á póstmarkaði ásamt því að tryggja aðgengi landsmanna að póstþjónustu óháð búsetu.

Með vísan til þessa leggur meiri hlutinn til við ráðuneytið að heildstæð vinna verði hafin við að greina möguleg tækifæri til að lækka kostnað ríkissjóðs af póstþjónustu, þ.e. svonefndan alþjónustukostnað, að teknu tilliti til alþjóðlegra skuldbindinga Íslands, byggða- og samkeppnissjónarmiða. Telur meiri hlutinn að byggja þurfi frekar undir grundvöll fyrir samkeppni á póstmarkaði eins og lagt var til í framangreindu nefndaráliti umhverfis- og samgöngunefndar. Þá hvetur meiri hlutinn til þess að ráðist verði í heildstæða stefnumótun á póstmarkaði hér á landi um framtíðarskipan póstmála, sem taki mið af breyttum aðstæðum og þeim miklu breytingum sem orðið hafa á póstmarkaði, svo sem með fækkun bréfa, breytingum í tækni og þjónustuþörfum á landsvísu með markmið laganna að leiðarljósi.

Þá kem ég að breytingartillögum við þetta frumvarp. Í 2. gr. frumvarpsins er lögð til breyting þess efnis að alþjónustuveitanda verði heimilt að setja upp bréfakassasamstæður fyrir alla móttakendur póstsendinga á höfuðborgarsvæðinu og í öðru þéttbýli. Meiri hlutinn leggur til að ákvæðið falli brott, en hinn 7. nóvember sl. fór innviðaráðuneyti þess á leit við nefndina að ákvæðið yrði fellt úr frumvarpinu.

Ráðuneytið tekur fram í erindi sínu til nefndarinnar að ástæðan sé sú að fulltrúar þess hafi fundað með ÖBÍ réttindasamtökum um ákvæðið og nauðsynlega reglugerðavinnu, en í ljós hafi komið að sú reglusetning sé tímafrek og útfærslan flóknari en vonir ráðuneytisins stóðu til. Meiri hlutinn bendir í því samhengi á umsögn ÖBÍ réttindasamtaka um málið, bæði á yfirstandandi löggjafarþingi og 153. þingi, þar sem gerðar voru verulegar athugasemdir við þetta ákvæði frumvarpsins. Vísast að öðru leyti til umsagnar samtakanna. Telur meiri hlutinn rétt að bregðast við erindi ráðuneytisins með þeim hætti sem gerð hefur verið grein fyrir en leggur ríka áherslu á að ráðuneytið vinni að fyrirhuguðum breytingum í nánu samstarfi við hagaðila.

Þá leggur meiri hlutinn til tæknilegar breytingar á frumvarpinu. Lögð er til breyting á 1. gr. frumvarpsins, en í ákvæðinu er lagt til að hvarvetna í lögunum verði vísað til Byggðastofnunar í stað Póst- og fjarskiptastofnunar. Verði frumvarpið samþykkt óbreytt yrði tilvísun í d-lið 7. gr. laganna um rekstrargjald í samræmi við lög um Byggðastofnun, en ekki er kveðið á um rekstrargjöld póstrekenda í þeim lögum. Kveðið er á um rekstrargjöld póstrekenda í lögum um póstþjónustu og er því lagt til að vísað verði til þeirra laga.

Að framangreindu virtu leggur meiri hlutinn til að frumvarpið verði samþykkt með eftirfarandi breytingu sem kemur fram í framlögðu nefndaráliti.

Undir nefndarálit þetta skrifa hv. þingmenn Bjarni Jónsson, formaður umhverfis- og samgöngunefndar, sú sem hér stendur og er framsögumaður málsins, Orri Páll Jóhannsson, Ingibjörg Isaksen og Njáll Trausti Friðbertsson.

Virðulegi forseti. Ég hef lokið máli mínu.

###

Virðulegi forseti. Ég mæli hér fyrir hönd umhverfis- og samgöngunefndar fyrir nefndaráliti um tillögu til þingsályktunar um stefnumótandi áætlun í málefnum sveitarfélaga fyrir árin 2024–2038 og aðgerðaáætlun fyrir árin 2024–2028. Tillagan felur í sér, eins og heiti hennar gefur til kynna, annars vegar stefnumótandi áætlun í málefnum sveitarfélaga fyrir næstu 15 árin og hins vegar aðgerðaáætlun fyrir næstu fimm árin. Nefndin fjallaði um málið og fékk á sinn fund gesti og bárust umsagnir. Greint er frá því í nefndaráliti en það liggur frammi. Í kjölfar umfjöllunar nefndarinnar um málið vill nefndin árétta sérstaklega að hún fjallaði um samstarfssamninga sveitarfélaga en í tillögunni kemur fram að fækkun samninga milli sveitarfélaga um framsal ákvörðunarvalds verði einn mælikvarði sem stuðst verði við til að ná markmiði um að sjálfsstjórn og ábyrgð sveitarfélaga verði virt og tryggð verði sem jöfnust réttindi og aðgengi íbúa að þjónustu.

Við umfjöllun um málið komu fram sjónarmið þess efnis að fækkun samninga milli sveitarfélaga sé ekki endilega til þess fallin að efla sveitarfélög eða þjónustu við íbúa þeirra. Það geti verið mikilvægt að sveitarfélög geri með sér samninga í ýmsum málaflokkum, svo sem á sviði barnaverndar eða annarra félagsmála. Þá komu fram sjónarmið um að fækkun samninga með framsali á ákvörðunarvaldi ætti ekki að vera markmið í sjálfu sér heldur færi það samstarfssveitarfélög nær hvert öðru og geti þannig verið undanfari sameiningar. Með sameiningu fækki samstarfssamningum sjálfkrafa en það ætti þó ekki að vera sjálfstætt markmið.

Nefndin bendir á að sveitarstjórnarlög byggist m.a. á þeirri forsendu að skipulag og starfsaðstæður sveitarfélaga séu með þeim hætti að þau geti sjálf borið ábyrgð á framkvæmd verkefna sem þeim er falið að sinna. Í því felst að sveitarfélög skuli vera sjálfbær, bæði faglega og rekstrarlega. Í því felst ekki að sveitarfélög þurfi eða eigi að rækja verkefni sín sjálf að öllu leyti heldur er sveitarfélögum tryggður þessi réttur til samvinnu um rekstur þeirra verkefna sem þau geta ekki innt af hendi sjálf og á eigin vegum eða þau telja hagkvæmara að leysa með þeim hætti.

Í 3. gr. sveitarstjórnarlaga er tilgreint að það sé einnig forsenda þess sem frumvarp til sveitarstjórnarlaga byggist á að sveitarfélög hafi möguleika til samvinnu. Nefndin undirstrikar mikilvægi þess að sveitarfélög hafi fjárhagslega burði til að sinna verkefnum sínum líkt og lög gera ráð fyrir og við vinnu við fækkun samstarfssamninga sveitarfélaga þarf að huga vel að þeim þáttum í samstarfi við sveitarfélög, sér í lagi þau sem fámennari eru. Þá er mikilvægt að tekið sé tillit til lagabreytinga á undanförnum árum þar sem aukin ábyrgð hefur verið lögð á herðar sveitarfélaga.

Eitt lykilviðfangsefna tillögunnar er fjölbreyttara atvinnulíf með áherslu á fjölgun opinberra starfa á landsbyggðinni. Við umfjöllun um málið hjá nefndinni komu fram sjónarmið þess efnis að dæmi séu um að ráðið hafi verið í störf með staðsetningu en þeir starfsmenn hafi flutt störfin með sér á höfuðborgarsvæðið án þess að önnur störf hafi komið í staðinn. Skoða þurfi hvort hægt sé að festa störf miðað við staðsetningu og hvort það væri mögulegt að forstöðumenn ríkisstofnana þurfi að rökstyðja það ef störfin flytjast annað eða bjóða upp á ný störf í staðinn. Þá komu fram sjónarmið um að fyrirtæki á markaði séu í samkeppni við hið opinbera um starfsfólk og að ótækt sé að hið opinbera verði ofan á í samkeppni um sérhæft starfsfólk í stórum stíl. Jafnframt komu fram hugmyndir um flutning starfa frá höfuðborgarsvæðinu eða að gera þau óstaðbundin í stað þess að fjölga opinberum störfum markvisst á landsbyggðinni.

Nefndin telur mikilvægt að viðfangsefni tillögunnar, sem miðar að fjölgun opinberra starfa á landsbyggðinni, nái fram að ganga. Mikilvægt er að íbúar á landsbyggðinni hafi á sem flestum sviðum aðgang að sérhæfðri þjónustu sem veitt er af sérfræðimenntuðu fólki. Fjölgun sérfræðimenntaðra stuðli að öflugra og fjölbreyttara atvinnulífi sem er ein grunnstoð tekjuöflunar sveitarfélaga og gerir það líklegra að sveitarfélögin geti sinnt lögbundnum verkefnum. Þá getur fjölgun opinberra starfa á landsbyggðinni falið í sér flutning starfa á landsbyggðinni.

Þriðja aðgerðir tillögunnar felur í sér að afstaða verði tekin til þess hvernig staðið verði að því að styrkja tekjustofna sveitarfélaga og auka fjárhagslega sjálfbærni þeirra. Er lagt upp með að byggja á greiningu fráfarandi tekjustofnanefndar um nýja tekjustofna og/eða tilfærslu tekjustofna milli ríkis og sveitarfélaga. Meginsjónarmið þessarar tillögu er að sveitarfélögum séu tryggðir nauðsynlegir tekjustofnar, í samræmi við þau verkefni sem þeim eru falin með lögum, sem geti staðið undir þeirri þjónustu sem íbúar kalla eftir.

Við umfjöllun í nefndinni kom m.a. fram að tekjustofnar og endurskoðun þeirra væru grundvallaratriði þegar kemur að rekstri sveitarfélaga. Þá kom fram að sveitarfélög hafi sum hver mjög viðkvæma og sveiflukennda tekjustofna. Þau sem væru í þeim aðstæðum þyrftu fjölbreyttari tekjustofna til þess að vega á móti þeim sveiflum. Fram kemur í umsögn Ísafjarðarbæjar að tryggja verði sveitarfélögum tekjustofna til að standa undir lögbundnum verkefnum sínum. Þá verði að horfa til nýrra tekjustofna, svo sem hlutdeildar í fjármagnstekjuskatti, gistináttaskatts og annars sem nefnt er í skýrslu tekjustofnanefndar. Þá er bent á í umsögn Reykjavíkurborgar að mikilvægt sé að hraðað verði heildarendurskoðun á tekjustofnum sveitarfélaga. Auk þess kemur fram í umsögn Sambands íslenskra sveitarfélaga að endurskoðun tekjustofna sveitarfélaga sé aðkallandi verkefni enda sé fjárhagsleg sjálfbærni sveitarstjórnarstigsins ein helsta forsenda þess að það fái þrifist hér á landi.

Nefndin undirstrikar mikilvægi þess að ráðist verði í endurskoðun á tekjustofnum sveitarfélaga. Þá tekur nefndin undir það sem fram kom við umfjöllun málsins að slík endurskoðun sé grundvallaratriði þegar kemur að rekstri og fjárhagslegri sjálfbærni þeirra.

Fimmta aðgerð tillögunnar miðar að því að endurskoða lagaumhverfi Jöfnunarsjóðs sveitarfélaga.

Við umfjöllun um málið fyrir nefndinni komu fram sjónarmið þess efnis að brýnt sé að fylgja eftir boðuðum breytingum á regluverki jöfnunarsjóðs og lögðu umsagnaraðilar áherslu á að þessi aðgerð nái fram að ganga. Þá kom fram við umfjöllun nefndarinnar að mikilvægt sé að sjóðurinn sinni raunverulega því hlutverki að jafna mismunandi útgjaldaþörf og skatttekjur sveitarfélaga með framlögum úr sjóðnum, en aðstæður sveitarfélaga séu afar ólíkar og koma þurfi til móts við þær.

Nefndin vill benda á að fyrir Alþingi liggur nú frumvarp til laga um Jöfnunarsjóð sveitarfélaga og hefur umhverfis- og samgöngunefnd málið til umfjöllunar.

Fimmtánda aðgerð aðgerðaáætlunarinnar miðar að því að ábyrgð, hlutverk, fjármögnun og skipulag í samstarfi sveitarfélaga og ríkis í þjónustu við fatlað fólk verði afmarkað með skýrari hætti. Verði m.a. tekið mið af því að samkvæmt samkomulagi ríkis og sveitarfélaga færist ábyrgð á notendastýrðri persónulegri aðstoð, NPA, og þróun hennar til sveitarfélaga árið 2025. Fram kemur í greinargerð með tillögu þeirri sem hér er til umfjöllunar að tímabært sé að endurskilgreina hlutverk ríkis og sveitarfélaga, en nauðsynlegt sé að sveitarfélögum sé gert kleift að sinna lögbundinni þjónustu sinni við þennan hóp með sóma.

Í umsögnum sem nefndinni bárust við umfjöllun um málið kom m.a. fram að mikilvægt sé að þær aðgerðir sem finna má í tillögunni taki tillit til stefnu í landsáætlun um málefni fatlaðra. Einnig komu fram sjónarmið um að það væri vandséð að fámenn sveitarfélög hafi burði til þess að bjóða upp á þá þjónustu sem þeim er skylt að sinna samkvæmt lögum. Í umsögn Reykjavíkurborgar kemur fram að tryggja verði fulla fjármögnun á þjónustu sveitarfélaga við fatlað fólk. Þá kemur fram í umsögn Sambands íslenskra sveitarfélaga að nauðsynlegt sé að sátt náist um fjármögnun þjónustu við fatlað fólk svo að þessi aðgerð nái fram að ganga.

Nefndin tekur undir það, sem fram kom við umfjöllun málsins og kemur fram í áætluninni, að langvarandi umræður um kostnaðarskiptingu séu líklegar til þess að koma niður á þjónustu ásamt því að valda vanlíðan meðal fatlaðs fólks. Mikilvægt sé að sátt náist um málaflokkinn og að komist verði að samkomulagi um fjármögnun þjónustunnar.

Þá er hérna fjallað um búsetufrelsi.  Ellefta aðgerð tillögunnar snýr að búsetufrelsi. Verkefnismarkmið aðgerðarinnar miðar að því að áskoranir búsetufrelsis verði greindar út frá gildandi lögum. Skoðað verði sérstaklega hvort ástæða sé til breytinga á gildandi lögum um lögheimili og aðsetur í tengslum við búsetufrelsi og að unnið verði út frá þeirri meginreglu að skipulag sveitarfélaga ráði því hvar heimilt sé að skrá lögheimili og einnig hvar sveitarfélögum sé skylt að veita þjónustu við íbúa.

Ábyrgð og framkvæmd skipulagsmála hvílir fyrst og fremst á herðum sveitarfélaga. Eitt af þeim lögbundnu hlutverkum sem sveitarfélög hafa er gerð skipulagsáætlana og útgáfa framkvæmdaleyfa, en auk þess hafa sveitarfélög eftirlit með framkvæmd áætlana.

Í þeim umsögnum sem bárust nefndinni og við umfjöllun málsins komu fram sjónarmið um að sama orðalag verði tekið upp í tillöguna varðandi skýringu á hugtakinu búsetufrelsi og notað er í drögum að hvítbók um skipulagsmál, þ.e. að skýrt verði tekið fram að með búsetufrelsi sé ekki opnað fyrir að fólk geti valið sér búsetu utan þeirra svæða sem sveitarfélög skipuleggja fyrir íbúabyggð. Í umsögn Eyjafjarðarsveitar kemur fram að fjármunir þurfi að fylgja ef sambærileg þjónusta og skilyrði skulu vera óháð því hvar fólk velur að búa. Í því samhengi er snjómokstur nefndur ásamt því að heilbrigðisþjónusta sé vanfjármögnuð og búsetuúrræði af skornum skammti. Geti það haft í för með sér að eldri borgarar einangrist. Mikilvægt sé að ganga út frá því að sveitarfélög hafi sveigjanleika til að ákveða þjónustustig á mismunandi svæðum út frá aðstæðum á hverjum stað. Fram kemur í umsögn Sambands íslenskra sveitarfélaga að nokkur umræða hafi skapast um hvað felist í hugtakinu og hvaða þýðingu það hafi fyrir þjónustu við íbúa sveitarfélaga, sér í lagi í tengslum við aukna búsetu fólks í frístundabyggð, í atvinnuhúsnæði eða á tjaldsvæðum. Mikilvægt sé að stjórnvöld hafi sameiginlegan skilning á hugtakinu. Sambandið leggur sérstaka áherslu á að skoðað verði hvort þörf sé á lagabreytingu í þessum efnum og unnið út frá þeirri meginreglu að skipulag sveitarfélaga ráði því hvar heimilt sé að skrá lögheimili og hvar sveitarfélögum sé skylt að veita þjónustu við íbúa.

Nefndin fagnar því að ráðuneytið hyggist skoða möguleika á auknu búsetufrelsi íbúa sveitarfélaga. Það er hins vegar grundvallaratriði að slíkar breytingar skerði ekki sjálfstjórnarrétt sveitarfélaga, sbr. 78. gr. stjórnarskrárinnar, eða taki völdin af sveitarfélögum í skipulagsmálum þar sem þau hafa lögbundið hlutverk. Auk þess undirstrikar nefndin að huga þarf að því að breytingar á lögum um lögheimili, sem tillagan miðar að, verði ekki til þess fallnar að takmarka fjárhagslega burði sveitarfélaga til þess að sinna þeim verkefnum sem þeim eru falin að lögum. Við þá vinnu er nauðsynlegt að gott samráð fari fram við sveitarfélög um allt land enda er staða þeirra ólík, bæði landfræðilega og fjárhagslega. Auk þess bendir nefndin á að í sumum tilfellum er lögheimilisskráning grundvöllur tiltekinna réttinda, svo sem réttar til niðurgreiðslu húshitunarkostnaðar hjá þeim íbúum sem eiga ekki kost á fullri hitun með jarðvarma því að þeir búa á svokölluðum köldum svæðum.

Sextánda aðgerð tillögunnar felur í sér heildstæða stefnumörkun um stafræna umbreytingu sveitarfélaga og samstarf sveitarfélaga við ríkið til að ná þeim markmiðum.

Við umfjöllun um málið kom m.a. fram að tækniþróun og stafræn umbreyting stjórnsýslu sveitarfélaga sé nýtt í margvíslegum tilgangi. Sveitarfélög geti til að mynda nýtt tæknina til að þjónusta íbúa, sem getur í mörgum tilvikum aukið gæði þeirrar þjónustu sem veitt er. Auk þess hafi þessi þáttur sterk tengsl við búsetufrelsi innan sveitarfélaga enda geti stafræn umbreyting leitt til þess að þjónusta sé aðgengileg öllum íbúum óháð búsetu. Í umsögn Sambands íslenskra sveitarfélaga komu fram sjónarmið um að afar brýnt sé að bæði ríki og sveitarfélög vinni saman að heildstæðri stefnu um stafræna umbreytingu. Að öðrum kosti sé hætta á að stafræn umbreyting sveitarfélaga verði ekki nægilega skilvirk og samlegðartækifæri fari forgörðum. Sambandið myndi því kjósa að aðgerðin yrði útvíkkuð þannig að um sameiginlega stefnu ríkis og sveitarfélaga væri að ræða og að ábyrgð á framfylgd hennar yrði bæði hjá sambandinu og viðkomandi ráðuneytum.

Nefndin tekur að sjálfsögðu undir þau sjónarmið sem fram hafa komið við meðferð málsins og undirstrikar mikilvægi stafrænnar þróunar innan sveitarfélaga. Áherslur af þessu tagi liggja þvert á þær aðgerðir sem á að ráðast í á grundvelli áætlunarinnar, svo sem að auka búsetufrelsi og sinna fjölbreyttari þjónustu við íbúa.

Nefndin leggur til þrjár efnislegar breytingar við tillöguna. Lagt er til að forsætisráðuneytið taki þátt í samvinnu um skilgreiningu sjálfbærniviðmiða.

Í forsetaúrskurði um skiptingu stjórnarmálefna milli ráðuneyta í Stjórnarráði Íslands kemur fram að ráðuneytið fari með mál er varða sérstök áherslumál á sviði samhæfingar, þar á meðal sjálfbæra þróun. Með hliðsjón af því og yfirstandandi stefnumótun í forsætisráðuneytinu á sviði sjálfbærni er talið rétt að ráðuneytið taki þátt í aðgerðinni.

Þá er lagt til að umhverfis-, orku- og loftslagsráðuneyti verði ábyrgðaraðili sjöundu aðgerðarinnar um markvissari árangur á sviði umhverfis- og loftslagsmála og að innviðaráðuneytið verði samstarfsaðili í því verkefni. Frá upphafi hefur verið ljóst að ráðuneytin myndu eiga með sér náið samráð um markvissari aðgerðir á sviði umhverfis- og loftslagsmála innan sveitarfélaga. Í ljósi gagnaöflunar umhverfis-, orku- og loftslagsráðuneytisins innan sveitarfélaga í tengslum við aðgerðaáætlun stjórnvalda í loftslagsmálum leggur nefndin þessa breytingu til. Þá eru lagðar til minniháttar eða lagatæknilegar breytingar sem gerð er grein fyrir í nefndaráliti.

Virðulegi forseti. Að framansögðu virtu leggur nefndin til að frumvarpið verði samþykkt með þeim breytingum sem eru lagðar fram í nefndarálitinu. Undir nefndarálitið rita, auk þeirrar sem hér stendur, hv. þingmenn Bjarni Jónsson, Andrés Ingi Jónsson, Ingibjörg Isaksen, Njáll Trausti Friðbertsson, Vilhjálmur Árnason, Þorbjörg Sigríður Gunnlaugsdóttir, Þórunn Sveinbjarnardóttir og Orri Páll Jóhannsson. Hv. þingmenn Andrés Ingi Jónsson, Þórunn Sveinbjarnardóttir og Þorbjörg Sigríður Gunnlaugsdóttir eru á fyrrnefndu nefndaráliti með fyrirvara.

Virðulegi forseti. Ég hef þá lokið máli mínu.

###

Virðulegi forseti. Ég vil byrja á því að þakka hæstv. ráðherra fyrir þessa þingsályktunartillögu, mjög mikilvæga. Þetta skiptir máli, við erum að tala hér um að þetta sé fyrsta opinbera málstefnan sem gerð er um táknmálið. Þetta er mikilvægt fyrir þá sem þurfa að nota það og okkur öll hin. Við gleymum alltaf og þurfum að rifja upp að heyrnarlaus einstaklingur sem notar táknmál verður að geta talað við hina líka. Ég fagna því sérstaklega að hérna í aðgerðaáætluninni, undir meginstoðum málstefnu íslensks táknmáls, undir A, sé talað um að aðgengi foreldra að upplýsingum um íslenskt táknmál sé mikilvægt. Þetta er afar mikilvægt og það er líka mikilvægt að byggja undir þá stoð að aðgengið sé óháð búsetu því að barn sem fæðist fjarri þessari þjónustu sem er hér í Reykjavík — þetta er náttúrlega lítill hópur döff fólks hér á Reykjavíkursvæðinu en  það eru náttúrlega einstaklingar sem fæðast um allt land sem kannski annaðhvort missa heyrn eða fæðast heyrnarlausir — og að fjölskyldan sé þá með í spilinu og það eru ekki bara mamma og pabbi heldur líka oft amma og afi. Þetta er svo mikilvægt því að það þarf að byggja upp þann heim sem styður við þroska barns sem hefur kannski fæðst heyrnarlaust. Nú er til sú tækni að fólk er að fara jafnvel á öllum aldri í kuðungsígræðslu og fá heyrn, það tekst ekki alltaf en sem betur fer gerist það oft, og þá eru börnin tvítyngd. En barnið er jafn heyrnarlaust og áður þegar það tekur af sér tækin, hvort sem það er í sundi eða einhvers staðar annars staðar. Við þurfum að byggja upp þennan heim og það er ekkert endilega að fækka í döff hópnum þó að við búum við þessa tækni heldur getum við brugðist við henni. En þetta er mjög mikilvægt.

Mig langar til þess að vitna í umsögn Samskiptamiðstöðvar sem kom fram í samráðsgáttinni. Hún lýsir yfir stuðningi við þetta. Mig langar, með leyfi forseta, að lesa hér upp úr þessari umsögn:

„Það að tryggja að öll foreldri táknmálsbarna fái faglega ráðgjöf og fræðslu um íslenskt táknmál og kennslu er ekki síður mikilvægt en að tryggja táknmálstalandi fólki réttinn til aðgengis á móðurmáli/fyrsta máli sínu“ — eins og tekið er fram hér í aðgerðaáætluninni. — „Mikilvægt er að tryggja þann rétt á öllum skólastigum og að sá réttur sé virtur óháð búsetur.“

Þessi hópur verður kannski fyrst út undan þegar kemur að námskránni, að hún sé uppfærð eftir aldri og bekkjum, og við erum kannski enn þá svolítið út úr í skólum landsins hvað þetta varðar, að fylgja þessu alla leiðina upp á háskólastig og í öðrum menntastofnunum eins og iðnskólum og fleira. Við verðum líka að hlúa að menningu táknmálsfólks og gera hana sýnilegri. Og eins er þetta svo nauðsynlegt vegna þess að táknmálið þróast eins og önnur tungumál og það er bara gaman að fylgjast með því að þegar börn eru að læra táknmál þá taka þau nýyrði inn og búa kannski til sína eigin og málið þróast eins og önnur tungumál. Mig langaði bara til að koma hérna upp og taka undir þetta mál og vona að það fái góða umræðu og nái farsælum endi. Ég held að það sé mjög mikilvægt að við hlúum að þessu því að það eru tvö opinber mál hér á Íslandi, þ.e. íslenskan og svo táknmálið. Mig langar bara aftur og enn að þakka kærlega fyrir þessa þingsályktunartillögu.

###

Virðulegi forseti. Hér er rætt um að við höfum lítið að gera. Ég finn það ekki í mínum nefndum. Það er alveg brjálað að gera, til að mynda í umhverfis- og samgöngunefnd. Þar skortir okkur tíma til að fjalla um málin. Það er líka verið að tala um að málin séu svo illa unnin sem koma inn að við þurfum að breyta þeim og bæta þau — svona virkar bara lýðræðið. Við erum að vinna málin og koma með okkar áherslur. Við erum að kalla fyrir gesti og búum þannig um eins og best við getum. Það er virkilega verið að vinna þessi mál og ég veit ekki hvað er verið að tala um þegar er sagt að það vanti. Aftur á móti varðandi þingmannamálin þá hefur þeim fjölgað gríðarlega í gegnum árin og kannski þurfum við að taka samtal um hvernig við getum búið um það. Það eru mörg mál sem eru góð, bæði frá minni hluta og meiri hluta, og afgreiðslan er sama á málum frá meiri hluta og minni hluta, þau komast sjaldan að. Við þurfum kannski að ræða hvernig við getum búið um þetta betur í framtíðinni, hvort við getum afgreitt fleiri mál eða unnið þau jafnhliða þeim málum sem koma frá ríkisstjórn.

###

Virðulegi forseti. Fyrir nokkrum dögum féll dómur í héraðsdómi Vestfjarða þar sem Arnarlax var sýknaður af kröfu Vesturbyggðar um greiðslu á hækkuðu aflagjaldi fyrir löndun eldislax í höfnum sveitarfélagsins. Dómurinn komst að þeirri niðurstöðu að eldisfiskur væri ekki sjávarafli og félli því ekki undir ákvæði 17. gr. hafnalaga og þar með væri ekki lagastoð fyrir aflagjöldum fyrir eldisfisk úr sjókvíaeldi. Þetta setur sveitarfélögin sem hýsa sjókvíaeldi í verulega vonda stöðu. Sveitarfélögin hafa byggt upp innviði til að mæta nýrri og stækkandi atvinnugrein og hafa verið tilbúin að gera sitt og móta þá umgjörð sem þarf til að vaxa með. Hér er um að ræða uppbyggingu á hafnarsvæði og einnig uppbyggingu vegna fjölgunar íbúa og styrkingar grunnþjónustukjarna, svo sem grunn- og leikskóla. Í mörg ár hafa sveitarfélögin kallað eftir meiri skýrleika í lögum og reglum og að stjórnvöld fari að yfirfara laga- og reglugerðraumhverfi sjókvíaeldis með hliðsjón af gjaldtöku af fiskeldi.

Ég hef lagt fram þingsályktunartillögu um þetta efni í nokkur þing í röð. Sú tillaga felur einfaldlega í sér að fela innviðaráðherra, fjármálaráðherra, efnahagsráðherra og matvælaráðherra að skipa starfshóp til að yfirfara laga- og reglugerðarumhverfi sjókvíaeldis með hliðsjón af gjaldtöku af fiskeldi.

Virðulegi forseti. Það er erfitt að byggja upp traust þegar leikreglur eru ekki skýrar, en það er vilji beggja aðila og því verða stjórnvöld að haska sér við verkið. Á vorþingi 2021 kom innviðaráðherra fram með frumvarp um breytingar á hafnalögum. Þar voru tillögur sem byggja undir að sveitarfélög geti sett inn í sína gjaldskrá aflagjöld af eldisfiski. Það náði ekki fram að ganga. Á þingmálaskrá ríkisstjórnarinnar er boðað að hafnalög verði sett aftur á dagskrá á næstu vikum og er það vel. Vonandi verður unnið með þau hratt og vel í gegnum þingið.

###

Virðulegi forseti. Ég mæli fyrir hönd meiri hluta umhverfis- og samgöngunefndar fyrir nefndaráliti með breytingartillögu um frumvarp til laga um breytingu á lögum um vaktstöð siglinga. Með frumvarpinu eru lagðar til breytingar á lögum um vaktstöð siglinga sem lúta m.a. að því að veita Vegagerðinni heimild til að framselja ákveðin verkefni til Landhelgisgæslunnar. Þá er lagt til nýtt ákvæði um skyldur farþegaskipa, 300 brúttótonna eða stærri, til að tilkynna áætlaða leið að næstu höfn og tilkynna það ef þau hyggjast setja farþega í land utan hafna. Jafnframt er lögð til heimild fyrir ráðherra til að setja reglugerðir um tilkynningarskyldu og loks er lagt til að við lögin verði bætt heimild til álagningar stjórnvaldssekta.

Að mati meiri hlutans felur frumvarpið í sér mikilvæg skref í átt að auknu öryggi sjófarenda og telur meiri hlutinn mikilvægt að þær breytingar sem lagðar eru til nái fram að ganga. Þá voru umsagnaraðilar almennt jákvæðir í garð frumvarpsins og fagna breytingum sem séu til þess fallnar að stuðla að frekara öryggi á sjó.

Nefndin fjallaði um málið, fékk á sinn fund gesti og bárust umsagnir. Greint er frá því í nefndaráliti sem liggur fyrir. Í kjölfar umfjöllunar nefndarinnar um málið vill meiri hluti nefndarinnar árétta sérstaklega eftirfarandi: Nefndin fjallaði um framsal verkefna en í d-lið 1. gr. frumvarpsins er gert ráð fyrir því að Vegagerðin fái heimild til að fela Landhelgisgæslu Íslands að annast tiltekin verkefni vaktstöðvar siglinga. Þá verði Vegagerðinni jafnframt heimilt að gera þjónustusamning við aðra aðila um einstaka þætti reksturs vaktstöðvar siglinga.

Þáverandi Siglingastofnun gerði þjónustusamning við Neyðarlínuna árið 2010 um rekstur vaktstöðvarinnar sem enn er í gildi. Verkefni Siglingastofnunar samkvæmt lögum um vaktstöð siglinga voru síðar færð yfir til Vegagerðarinnar og Samgöngustofu með lögum nr. 59/2013. Þá gerði Neyðarlínan, sem sér í dag um rekstur þess vöktunar- og fjarskiptabúnaðar sem tilheyrir rekstri vaktstöðvarinnar samkvæmt þjónustusamningnum, samkomulag við Landhelgisgæsluna árið 2016 sem felur í sér að starfsmenn stjórnstöðvar Landhelgisgæslunnar fara með daglega stjórn allra verkefna vaktstöðvarinnar. Þannig deila Neyðarlínan og Landhelgisgæslan með sér verkefnum sem tilheyra rekstri hennar. Neyðarlínan ber jafnframt ábyrgð gagnvart Vegagerðinni á þeirri þjónustu sem skylt er að veita.

Í umfjöllun um málið var bent á að það fyrirkomulag sem hér var farið yfir hafi gefist vel, þ.e. að hafa einn þjónustusamning í gildi um verkefni og rekstur vaktstöðvarinnar sem einn aðili sé ábyrgur fyrir. Þannig hafi það samningsfyrirkomulag sem gilt hafi á milli Vegagerðarinnar og Neyðarlínunnar virkað vel þótt fjárveitingar hafi verið af skornum skammti undanfarin ár. Þá voru uppi sjónarmið um að hlutverk vaktstöðvar siglinga yrði fært til Landhelgisgæslunnar og henni þar með formlega falin ábyrgð á rekstri hennar beint og milliliðalaust.

Í minnisblaði sem barst frá ráðuneytinu við vinnslu málsins kom fram varðandi ákvæði frumvarpsins um framsal verkefna, að með því séu ekki lagðar til meiri háttar breytingar á fyrirkomulagi reksturs vaktstöðvar siglinga né að skipta henni í minni einingar. Áfram sé gert ráð fyrir að sömu aðilar komi að þessum verkefnum og sinni sama hlutverki. Á hinn bóginn sé lagt til að breyta stöðu Landhelgisgæslunnar þannig að í stað þess að hún annist verkefni samkvæmt samningi við Neyðarlínuna geri hún það á grundvelli valdaframsals frá Vegagerðinni.

Meiri hlutinn tekur undir þær ábendingar sem bárust nefndinni um að öryggi sjófarenda skuli ávallt haft í fyrirrúmi þegar ákvarðanir um rekstrarfyrirkomulag vaktstöðvar siglinga eru teknar. Á hinn bóginn telur meiri hlutinn ljóst að með þessari breytingu sé fyrst og fremst verið að greina betur á milli hlutverka aðila og verklags en gert er í gildandi lögum með því að koma á beinni heimild fyrir Vegagerðina til að fela Landhelgisgæslunni tiltekin verkefni á grundvelli laganna. Meiri hlutinn tekur enn fremur undir sjónarmið ráðuneytisins um að formlegur flutningur verkefna vaktstöðvar siglingar til Landhelgisgæslu Íslands krefjist meiri undirbúnings og víðtækari stefnumótunar á þessu sviði, auk frekara samráðs við hagsmunaaðila, líkt og rakið hefur verið. Endanlegur flutningur verkefna vaktstöðvar siglinga er því ótímabær að mati meiri hluta nefndarinnar eins og sakir standa.

Þá fjallaði nefndin um álagningu stjórnvaldssekta í 4. gr. frumvarpsins en þar er lagt til að nýrri grein verði bætt við lögin þar sem Vegagerðinni verði veitt heimild til að leggja á stjórnvaldssektir vegna brota á tilteknum ákvæðum laganna og reglum sem settar eru samkvæmt þeim.

Í 3. mgr. 4. gr. frumvarpsins er mælt fyrir um fjárhæð stjórnvaldssekta og er einnig í ákvæði 4. mgr. mælt fyrir um sérstaka heimild fyrir Vegagerðina, og eftir atvikum Landhelgisgæslu Íslands, til að ákveða hærri sektir hafi aðili hagnast á broti. Í þeim tilvikum skuli upphæð stjórnvaldssektar ákveðin sem allt að tvöfalt margfeldi af þeim hagnaði sem aðili hefur aflað sér með broti gegn lögunum. Á ábyrgð viðkomandi yfirvalda, þ.e. Vegagerðarinnar og Landhelgisgæslunnar, er að áætla og reikna út þann hagnað sem runnið hefur til aðila vegna brota á ákvæðum laganna.

Í umfjöllun nefndarinnar um þetta atriði kom fram að óskýrt væri hvernig hagnaður sem aðili hefði aflað sér með broti gegn lögunum væri reiknaður og þar af leiðandi hvort hann kynni að fara fram úr þeim hámarksfjárhæðum sem mælt er fyrir um í frumvarpinu. Meiri hlutinn bendir á að sambærileg sektarákvæði er víða að finna í lögum, svo sem í 3. mgr. 45. gr. skipalaga og 4. mgr. 32. gr. laga um áhafnir skipa. Telur meiri hlutinn ekki nægjanleg rök standa til þess að gera breytingar á ákvæðinu.

Bent var á við umfjöllun um málið að það kynni að vera óheppilegt að Vegagerðinni sé falin heimild til að innheimta stjórnvaldssektir og að Landhelgisgæslunni sé gert að sækja stoð fyrir töku íþyngjandi stjórnvaldsákvarðana. Væri slík framkvæmd til þess fallin að skapa réttaróvissu. Í minnisblaði sem aflað var frá ráðuneytinu er bent á að með frumvarpinu er lagt til að Landhelgisgæslunni verði veitt heimild til að leggja á stjórnvaldssektir þegar henni eru falin verkefni tiltekin í samræmi við 3. mgr. 2. gr. laganna. Ákvarðanir Landhelgisgæslunnar um að leggja á stjórnvaldssektir verði því ekki byggðar á þjónustusamningi.

Að mati meiri hlutans fela ákvæði frumvarpsins í sér skýra lagaheimild fyrir Landhelgisgæsluna til að leggja á stjórnvaldssektir, hafi ytra valdframsal átt sér stað frá Vegagerðinni til Landhelgisgæslunnar. Þar með fái Landhelgisgæslan beina heimild til að leggja á slíka sekt án þess að þurfa að senda Vegagerðinni erindi til að láta þá stofnun leggja á sekt, líkt og rakið er í greinargerð með frumvarpinu. Meiri hlutinn telur þannig ekki þörf á því að breyta ákvæðinu að þessu leyti, enda mikilvægt að bæði Vegagerðin, sem fer með framkvæmd laganna ásamt Samgöngustofu, og Landhelgisgæslan hafi heimild til álagningar stjórnvaldssekta vegna brota á tilteknum ákvæðum laganna. Það er sem sagt aðeins verið að einfalda kerfið.

Nefndin fjallaði að auki um hvort þörf sé á að kveða á um það með skýrari hætti að ráðherra hafi heimild til að skilgreina með reglugerð sérstök svæði sem frátekin eru fyrir siglingar, eða tilgreina hvaða leiðir eru fráteknar fyrir siglingar vegna náttúrulegra aðstæðna eða annarra þátta.

Í minnisblaði innviðaráðuneytis kemur fram að mat ráðuneytisins sé að ákvæði af þessu tagi þarfnist frekari undirbúnings. Jafnframt kemur fram í minnisblaðinu að það kunni að vera rétt að setja ákvæði af því tagi sem Samgöngustofa leggur til en æskilegt sé að fram færi samráð við hagsmunaaðila áður en slíkt ákvæði yrði lögfest.

Meiri hlutinn tekur undir þau sjónarmið sem fram koma í minnisblaðinu en þykir rétt að beina því til ráðuneytisins að kanna möguleika þess að fella inn í lögin ákvæði af þessu tagi.

Hvað varðar breytingar þá leggur meiri hlutinn til eina tæknilega breytingu á 2. gr. frumvarpsins þess efnis að í stað orðsins „eða“ komi: og. Í ákvæði 7. gr. laga um vaktstöð siglinga er nú þegar vísað til skipa, 300 brúttótonna að stærð og stærri, og er því sú breyting sem til er lögð til þess fallin að tryggja samræmda orðanotkun í þessari grein laganna. Og og eða skipta máli, hvar þau eru sett inn í lagatexta.

Að framansögðu virtu leggur meiri hluti umhverfis- og samgöngunefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta nefndarinnar rita, auk þeirrar sem hér stendur, hv. þingmenn Bjarni Jónsson, Björgvin Jóhannesson, Ingibjörg Isaksen, Njáll Trausti Friðbertsson, Orri Páll Jóhannsson, Þórunn Sveinbjarnardóttir og Þorbjörg Sigríður Gunnlaugsdóttir. Að svo sögðu legg ég til að málið verði samþykkt, enda er ágætlega um það búið.

###

Virðulegi forseti. Ég þakka fyrir andsvarið. Ég veit að það hefur verið bætt inn fjármagni, aukafjármagni, bæði í fjárlögum og með aukafjárveitingum inn í heilbrigðiskerfið. Það voru nú skilaboð frá forstjóra Landspítalans eftir síðustu fjárlög að það vantaði ekki fjármagn. Ég þekki ekki alveg tölurnar en ég veit að það er verið að bæta verulega í núna, aukalega, inn í heilbrigðisþjónustuna. Það hefur verið gert síðustu ár sérstaklega.

Ég get alveg verið sammála hv. þingmanni að það eru starfsaðstæðurnar úti um land sem hamla því að læknar vilji setjast þar að og heilbrigðisstarfsfólk. En það verður kannski ekki endilega bætt með auknum fjármunum. Það er kannski hægt með samvinnu, eins og varðandi fram komna húsnæðisstefnu, það skiptir líka máli að við séum með nægt húsnæði, að við séum með leikskólapláss. Það eru margir þættir sem við getum bætt án þess að bæta inn sérstökum fjármunum í heilbrigðiskerfið hvað þetta varðar. En þá vil ég sérstaklega nefna þessi dæmi og það hefur nú verið í þeirri húsnæðisstefnu sem hefur verið við lýði og farið eftir síðustu ár, það hefur komist á skrið, að það er verið að byggja miklu meira úti á landi, jafnvel verið að byggja á þeim stöðum sem ekki hefur verið byggt í 20–30 ár. Við erum að tala um á annað hundrað íbúðir úti um landið. Við þurfum að gera betur í þessum málum. Við þurfum kannski að koma á einhverju teymi sem horfir til sveitarfélaganna og sveitarfélögin þurfa kannski að vinna saman á ákveðnum svæðum. Eins og var gert hérna með kennaraskortinn á sínum tíma fyrir 30 árum, þá var farið í ákveðnar aðgerðir hvað það varðaði. Þetta er svona samspil margra þátta sem þarf að vinna að til þess að bæta úr í þessum efnum.

###

Virðulegi forseti. Ég þakka fyrir andsvarið og spurningarnar. Varðandi Menntasjóð og þessa ívilnun þar inni þá veit ég að það er verið að vinna með þetta í Byggðastofnun og það eru þá sveitarfélögin og það er eitthvert teymi sem þarf að fara í gang og hefur farið í gang.  Ég veit ekki til þess að það vanti fjármagn, það er verið að nýta þetta á einhverjum stöðum. Vissulega hefur þetta farið nokkuð hægt af stað. Ég þekki ekki hvort það er eftirspurnin eða formið sem vantar, en þetta er alla vega komið inn í lögin, það var gert á síðasta kjörtímabili og það er farið að vinna eftir þessu. En ég hef ekki stöðuna eða upplýsingar um það hversu margir eru að nýta þetta eða hvort eftirspurnin hefur verið nógu mikil, fyrirspurnirnar nógu margar.

Hvað varðar mönnun á heilbrigðisstarfsfólki þá er sá skortur náttúrlega ekki séríslenskt fyrirbæri og er vandamál víða um heim og orðinn mikill skortur á læknum sérstaklega og það er orðið verulega mikið vandamál á sumum stöðum. Hvort það vantar meira fjármagn — kannski er hægt að laga stöðuna eitthvað með því en það er fleira sem þarf að koma til. Það eru bara, eins og ég nefndi áðan, breytt lífsviðhorf fólks líka varðandi það að vilja vinna við þessar aðstæður. Þetta er gríðarleg ábyrgð og annað. En ég veit að það er verið að vinna með þetta hér á landi því að það hlýtur að vera hægt að vinna að þessu máli með séríslenskum leiðum hér á landi eins og er kannski verið að gera annars staðar. En þetta er alþjóðlegt vandamál.

###

Virðulegi forseti. Ég vil þakka hv. þm. Kristrúnu Frostadóttur fyrir framlagða þingsályktunartillögu og flutning og býð hana hér með velkomna í Framsóknarflokkinn vegna þess að þetta hefur verið á stefnu okkar í 20–30 ár, og það er ekki bara á stefnu heldur er svo margar af þessum tillögum þegar komnar í framkvæmd.

Ég ætla að byrja á því sem stöllur mínar voru að nefna fyrr í ræðu og það er t.d. með Menntasjóðinn, varðandi ívilnun námsmanna. Það er komið inn í Menntasjóðinn. Í VII. kafla í lögum um Menntasjóð námsmanna eru ákvæði um sértækar aðgerðir sem lúta að tímabundnum ívilnunum við endurgreiðslu námslána við sérstök skilyrði. Þetta höfum við talað um í nokkuð langan tíma. Og það er annað sem við höfum líka talað um í langan tíma og ekki hefur komist til framkvæmda — og það er nú bara því að kenna að við höfum ekki haft hljómgrunn þeirra sem stjórna með okkur en gott að það eru komnir fleiri á vagninn hvað það varðar — og það eru sérstakar ívilnanir hvað varðar tekjuskatt þeirra sem búa á svæðum eins og eru í Noregi. Ég held að við gætum unnið saman frekar að þeim tillögum.

Það segir í VII. kafla laga um Menntasjóð að skv. 28. gr. laganna sé heimilt að bæta við umræddri ívilnun til að bregðast við ástandi þar sem skortur er á menntun einstaklinga á ákveðnum svæðum. Þegar ég fer yfir þessar tillögur get ég ekki verið í andstöðu við þær því að þær eru allar mjög góðar. Þegar ég hugsa til svæða úti á landi sem eru hreinlega læknislaus, og heilu héruðin kannski eða svæði læknislaus, og hvernig við getum unnið í því þá er hér ein tillaga um að styrkja heimilisteymi á heilsugæslum og heimilislækningar. Þessu hefur verið unnið að og ég veit að það er heimilisteymi með hjúkrunarfræðing í forsvari þar sem er ekki fastur heimilislæknir. Ég veit að það er unnið með þetta í því sem er kallað Víkur- og Klausturmódelið; einn læknir sem sinnir báðum svæðum með hjúkrunarfræðing á hvorum stað og öfluga fjarlæknaþjónustu. Þannig að það er verið að vinna með þetta módel. Síðan var náttúrlega á síðasta kjörtímabili unnið með tillögur um að heilsugæslan yrði fyrsti viðkomustaður. Ég veit það t.d. með Heilbrigðisstofnun Vestfjarða að á heilsugæslunni á Ísafirði þá hringir maður inn og fær viðtal við hjúkrunarfræðing, því að maður getur ekki fengið fastan heimilislækni þar og það hefur ekki verið hægt undanfarin 15 ár kannski, og þá er það svona teymi sem tekur við manni og beinir í rétta átt.

Hv. þingmaður talar svolítið um að við eigum að leggja niður þessa verktökulækna en staðreyndin er sú, hvernig sem við lítum á það, að þetta sé kannski ekki mjög gott form, að þetta er að bjarga þessum stöðum úti á landi og þetta er mjög gott fyrirkomulag. Ég held að við megum ekki fara frá þessari hugmyndafræði fyrr en við erum búin að tryggja að við getum fest lækna til búsetu. Það er svo margt annað en umhverfi og framboð á læknum sem breytir því að ekki er hægt að festa þessar stöður úti á landi eða manna þessar stöður og það er líka hvernig ungt fólk sér fyrir sér sína framtíð. Það er erfitt að vera einn læknir í einu héraði og þú ert læknir þegar þú ferð út í búð og þú ert læknir þegar þú ferð í tennis eftir vinnu og þegar þú ferð í skólann með börnin ertu læknir staðarins. Þú ert á sólarhringsvakt. Þannig að ég held að það sé ekki bara ein leið sem tryggir þetta.

En eitt sem hv. þingmaður nefnir, og ég held að það sé mjög góð hugmynd sem þurfi að vinna, er samvinna meðal héraðslækna á svæðum. Vil ég nefna t.d. Snæfellsnes. Þar eru nokkrar heilsugæslustöðvar og þar er kannski einn læknir, ef hann er fyrir, á hverri stöð. Síðan eru náttúrlega fleiri heilbrigðisstéttir eins og hjúkrunarfræðingar og ljósmæður sem gætu þá unnið í teymi og ég held að það þurfi að gera svolítið meira af því. Ég held að það sé vilji til þess því að það er náttúrlega mikilvægt fyrir þessar stöður að vera með bakland.

Það er fleira sem ég vildi koma að. Það hefur verið nefnt hérna áður sérnám í heimilislækningum. Það hefur verið unnið að þessu og aldrei hafa fleiri stundað sérnám í heimilislækningum en nú. Tæplega 100 læknar eru skráðir í námið en til samanburðar voru þeir 38 árið 2017. Þannig að eitthvað hefur nú gerst í tíð Framsóknarflokksins í ríkisstjórn. Frá þeim tíma hafa að jafnaði sjö til átta læknar útskrifast úr sérnáminu ár hvert. En skipað gæti ég væri mér hlýtt og það er ekki bara í ráðuneytinu sem þetta þarf að vinna, það er náttúrlega líka  í háskólanum og á Landspítalanum, háskólasjúkrahúsi, og ég veit að það er vinna í gangi þar til að koma að þessu, hvernig er hægt að fjölga læknum. Eins líka í mönnun í fleiri geirum á heilbrigðissviði. Við stöndum líka frammi fyrir því víða úti um land að það vantar ljósmóður, það vantar sálfræðing, það vantar hjúkrunarfræðinga. Nóg er kannski til af þeim sem útskrifast en það er bara hvernig við getum komið þeim út um landið allt.

Ég er bæði að koma hérna upp til að taka undir þessar tillögur og ítreka að þessar tillögur eru víða í farvegi og verið að vinna þær,  sumar eru hreinlega komnar á dagskrá og aðrar að líta dagsins ljós. En það er gott að það séu fleiri komnir á vagninn til að vinna þetta með okkur, ekki veitir af, og það er gott að vita að við séum að horfa í sömu átt.

###

Virðulegi forseti. Ég kem hér upp til að taka undir þessa þingsályktunartillögu um fjarnám á háskólastigi sem ég er meðflutningsmaður að. Eins og hv. þm. Líneik Anna Sævarsdóttir sagði þá er þetta mjög mikilvægt fyrir búsetufrelsi, að fólk geti búið alls staðar á landinu og jafnvel erlendis, fyrir Íslendinga og aðra sem vilja stunda nám hér á landi. Við höfum lært ýmislegt á þessari öld. Það má kannski segja að við höfum byrjað á fjarnámi rétt fyrir síðustu aldamót.

Ég sat einmitt málþing á vegum Háskólaseturs Vestfjarða núna í vor þar sem var verið að halda upp á að 25 ár voru liðin frá því að nám í fjarnámi var hafið, það voru sem sagt tíu nemendur á Ísafirði sem byrjuðu í hjúkrunarfræði við Háskólann á Akureyri í fjarnámi. Þetta var kennt en skilyrðið á þeim tíma var að það væru tíu nemendur við nám og það varð að halda út allt skólaárið því að ef það fækkaði í níu þá taldi skólinn sig ekki geta staðið undir þessu námi. Það var náttúrlega svolítil svipa á þá nemendur sem hófu námið. Þetta voru tíu konur og það voru náttúrlega alls konar aðstæður hjá þeim, bæði eignuðust þær börn á meðan þær stunduðu námið og það var alltaf þessi svipa, þær urðu að halda saman til þess að námið héldi áfram. Þær luku allar námi. Reyndar lést ein kona á meðan náminu stóð og önnur kom í staðinn en tíu útskrifuðust sem hjúkrunarfræðingar. Ég held að þær séu allar enn þá starfandi hjúkrunarfræðingar, bæði fyrir vestan og hér fyrir sunnan og sumar hafa bætt við sig námi, aðrar farið í einhverjar hliðargreinar hvað þetta varðar. En það var virkileg lyftistöng fyrir svæðið að það væru tíu konur sem færu af stað í þetta nám því að okkur vantaði náttúrlega hjúkrunarfræðinga og ég held að það hafi verið bæði þeim að þakka og þá sérstaklega Háskólann á Akureyri að það var viðurkennt að þetta væri hægt. Ég man eftir framsögu sem ein konan hélt sem hafði yfirskriftina: Halló, halló, heyrið þið í okkar þarna á Ísafirði? Tæknin sem var þá til staðar var náttúrlega ekki beysin. En þetta tókst og þær voru allar fullgildir hjúkrunarfræðingar frá fyrsta degi.

Þetta er líka, eins og kom fram hjá flutningsmanni áðan, að breytast svo mikið. Fyrir 20, 30, 40 árum tók ungt fólk sig upp til þess að fara í nám og hluti af náminu hjá ungu fólki, kannski tvítugu fólki, að fara suður í háskólanám eða framhaldsnám eða erlendis, var að afla sér þessarar reynslu og koma svo heim ekki bara með útskriftarplaggið í vasanum heldur líka reynsluna af því að búa á öðrum svæðum. En nú erum við að tala um að fólk er náttúrlega að læra allt lífið og við getum verið að skipta um starfsvettvang alveg þangað til að við hættum að nenna að læra eitthvað nýtt sem flestir eru farnir að gera bara út ævina. En þá eru kannski aðstæður allt öðruvísi  en þegar tvítugt fólk tekur sig upp með nesti og nýja skó og hleypir heimdraganum. Þú ert kannski með fjölskyldu, bæði börn og maka sem eru kannski föst í námi og komast ekki til að afla sér þeirrar menntunar sem þarf og sem þau langar til að nýta.

Hv. þingmaður nefndi einmitt framhaldsnám í sálfræði. Ég þekki nokkra sem hafa komið til mín og kvartað undan þessu, þau eru búin með BA-námið í sálfræði en komast ekki lengra og geta bara ekki eða hafa ekki aðstöðu til að taka fjölskylduna upp. Þetta eru kannski fimm, sex manns, og hefja búsetu annars staðar og finna vinnu og allt sem það kostar. Þau væru svo til í að geta stundað fjarnám í þessu. Ég nefni næringarfræði, grunnnám eða framhaldsnám í næringarfræði, það er ekki hægt að stunda það í fjarnámi. Þarna er ég að nefna námsleiðir sem maður myndi halda að hentuðu til slíks.

Ég held að við þurfum að hugsa aðeins öðruvísi og ég held að við séum að taka svolítið við okkur í þessum efnum. Það eru skólar sem bjóða nám í fjarnámi, sumir bara alfarið, eins og Háskólinn á Bifröst sem hefur verið mjög framarlega í þessu. Háskóli Íslands er að auka sitt fjarnám en mætti gera betur og Háskólinn á Akureyri  býður upp á allt sitt nám með rafrænum og sveigjanlegum hætti. En ég held að við getum bara horft til þess að í takt við tímann þá verðum við að horfa á þessa leið. Það er markmið allra að verða sterkari með aldrinum og það að maður geti farið í nám sem við getum nýtt í þágu samfélagsins eða í nýtt starf er mjög mikilvægt um allt land og jafnvel um allan heim.

###

Virðulegi forseti. Ég kem hér upp til að fjalla um þessa þingsályktunartillögu sem ég er meðflutningsmaður á, um nýsköpunar-, rannsókna- og þróunarsjóð ferðaþjónustunnar. Mig langar bara að koma hingað til að taka undir þessa ágætu tillögu því að ein af meginstoðum okkar atvinnuvega á Íslandi er ferðaþjónustan og hún er svo virk um allt land. Það er ekki neinn landshluti sem er undanskilinn ferðaþjónustunni.

Við erum með ýmsa atvinnuvegi sem eru kannski meginstoð hvers landshluta, af öllum þeim atvinnugreinum sem eru stundaðar hér við land, en þessa starfsemi er að finna í öllum fjörðum, meira að segja í eyðifjörðum, ég nefni Jökulfirði, uppi á hálendi og út á ystu skerjum. Hana er að finna um allar strendur landsins, upp til sveita og inni í þorpum og bæjum og í höfuðborginni, þannig að það skiptir gríðarlega miklu máli hvernig við stöndum að þessari atvinnugrein. Við höfum kannski ekki fylgt þessu kappi eftir, ferðaþjónustan reis hérna eftir hrun og bjargaði  efnahag okkar eftir bankahrunið og við höfum kannski ekki alveg fylgt því eftir sem þarf að gera, bæði til þess að byggja undir þessa stoð og til að nýta hana enn frekar til sjálfbærni og eins  að huga að auðlindum okkar því að ferðaþjónustan nýtir viðkvæmur auðlindir. Eins og segir hérna í greinargerðinni: „Íslendingar vita það manna best að nýting auðlinda krefst rannsókna og þekkingar.“ Því held ég að það sé mjög mikilvægt að við séum að hlúa að þessari atvinnugrein til þess að efla hana og styrkja því að það eru engin teikn á lofti um að ferðaþjónustan sé að draga saman seglin eða neitt slíkt. Í framtíðinni getum við jafnvel, ef við verðum fyrir einhverju eða efnahagsástandið í heiminum er þannig að færri myndu sækja okkur heim af ýmsum ástæðum —  nú er náttúrlega margt að gerast í hinum stóra heimi. Við lentum í Covid og þá datt náttúrlega ferðaþjónustan niður. Það er kannski erfitt að segja að við viljum fá sem mest út úr hverjum ferðamanni en það er staðreyndin að við viljum að ferðamaðurinn upplifi þessa heimsókn sem best. Hvað getum við gert til þess að nýta hana? Síðan er þetta stuðningur við þá ferðaþjónustuaðila sem eru úti um allt land því að þó að þeir hafi samtök sín á milli þá er mjög gott að geta leitað í rannsóknir, aðgengilegar rannsóknir og þróun til að byggja upp sitt starf og þekkingu í þessum geira. Við sjáum líka alveg teikn um allt land að það er kannski verið að fara aðeins fram úr sér með því að byggja upp einhverjar vinsælar ferðaparadísir á viðkvæmu landi. Er það rétt? Hvernig viljum við sýna landið og hvernig viljum við fórna? Hvað erum við að fá út úr því? Ég held að það sé bara mjög mikilvægt að við stöldrum við og förum í þessa vinnu. Eins og kom fram hjá flutningsmanni, hv. þm. Líneik Önnu Sævarsdóttur, er vissulega mikið gert og það er rannsóknarvinna í gangi, bæði hjá háskólum og Samtökum ferðaþjónustunnar og Ferðamálastofu, það er heilmikið að gerast, en við þurfum  að halda heildstætt utan um þessa vinnu.

Ég kom hér upp til að fylgja þessari tillögu úr hlaði með góðum óskum og vonandi að hún nái fram að ganga.

###

Virðulegi forseti. Ég þakka hv. þingmanni fyrir svarið. Hv. þingmaður nefnir höfuðborgarsáttmálann þar sem sest var niður með ríkinu og skrifað undir það samkomulag og þá var ríkið að skuldbinda sig til að taka þátt í verkefninu. En erum við þá með þessu, höldum bara áfram með Skógarströndina — að við finnum bara einhvern áhugasaman fjárfesti til að klára það eða Vatnsnesveginn. Þurfum við þá ekki að fá ríkið  í upphafi til að gangast undir samkomulag um það að þeir greiði einhvern hluta af verkefninu? Við getum alveg verið sammála um að veggjöld geta verið — og sérstaklega með þessari  aukningu umferðar ferðamanna um svæðin, einkum á þessum vegum, að við  gætum við nýtt þá betur til tekjuöflunar. Þarf ekki ríkið að koma að  samkomulagi í upphafi framkvæmdar? Mig langar  að spyrja að því í síðara andsvari. Erum við þá ekki komin hringinn og erum við ekki komin inn í samgönguáætlunina aftur?

###

Virðulegi forseti. Ég vil þakka hv. þm. Njáli Trausta Friðbertssyni fyrir að flytja þetta ágæta frumvarp sem er í sjálfu sér góð tillaga. Allar tillögur eru vel þegnar þegar við horfum á mikilvægar framkvæmdir til samgöngubóta. En þá er það líka spurningin hvernig við getum framkvæmt það og það er eitt sem ég staldra svolítið við sem segir hérna í frumvarpinu:

„Með samþykkt frumvarpsins geta sveitarfélög sjálf stuðlað að flýtingu á vegaframkvæmdum umtalsvert. […] Að framkvæmdinni lokinni er félaginu heimilt að innheimta veggjald fyrir akstur um veginn og á móti myndi ríkið skuldbinda sig til að „kaupa“ sig inn í félagið með framlagi …“

Nú erum við  í umhverfis- og samgöngunefnd að fjalla um samgönguáætlun og þá velti ég fyrir mér: Fjársterk sveitarfélög eða þá landshlutar sem myndu taka sig saman um einhverja ákveðna flýtiframkvæmd — hv. þingmaður nefndi t.d. Skógarströndina og við vitum að það eru einhverjir milljarðar þar undir  til að klára hana. Við viljum öll ná henni framar á dagskrá og kannski væri þetta ein leið til þess. En erum við þá ekki svolítið að yfirtaka þá áætlun sem við erum að leggja hérna fram sem heyrir undir allt landið ef eitthvert eitt landsvæði sem er sterkara,  eins og bara höfuðborgarsvæðið, ef það  færi í svona miklar framkvæmd, hvað yrði þá eftir fyrir hitt svæðið þegar að samgönguáætlun kemur? Hvernig hugsa hv. framsögumenn þessa frumvarps samgönguáætlun í framtíðinni? Á hún að taka tillit til þeirra framkvæmda sem þegar hafa verið gerðar með þessari aðferð?

###

Virðulegi forseti. Ég þakka hv. þm. Guðmundi Andra Thorssyni fyrir að koma hérna upp og taka undir. Ég veit að hans þekking í þessum málum er nokkuð djúp og skilningurinn á þessu. Þetta er nefnilega svo samofið. Við getum t.d. talað um örnefni á Íslandi, sem eru kannski mikilvægur mælikvarði á ýmsa menningu og trú, bæði þjóðtrúna, álfa, huldufólk og galdra jafnvel — ég veit það ekki, ég þekki kannski ekki mörg örnefni sem tengjast þeim. Það styður það að þetta hefur alltaf verið og það er bara hreinlega í genunum á okkur að trúa — eða alla vega þekkjum við þetta öll. Við getum jafnvel kannski talað um jólasveinana líka í þessu sambandi af því að við höfum séríslenskt fyrirbæri sem eru 13 jólasveinar. Ég held að þetta skipti okkur máli og við verðum að muna eftir að halda þessu á lofti og gleyma þessu ekki.

###

Virðulegi forseti. Ég flyt hér þingsályktunartillögu um miðstöð íslenskrar þjóðtrúar á Ströndum sem hljómar svo:

„Alþingi ályktar að fela menningar- og viðskiptaráðherra að beita sér fyrir því að stofnuð verði miðstöð íslenskrar þjóðtrúar í Rannsóknasetri Háskóla Íslands á Ströndum.“

Í greinargerð segir:

Rannsóknasetur Háskóla Íslands á Ströndum sérhæfir sig í rannsóknum í þjóðfræði og tengdum greinum og leggur mikla áherslu á miðlun og hagnýtingu þekkingar. Íslensk þjóðtrú og miðlun þekkingar um hana er eitt af lykilverkefnum setursins. Það verkefni er kallað „Þjóðtrúarfléttan“ og snýst um að skapa vettvang fyrir upplýsingagjöf og fjölbreytt samstarfsverkefni um þjóðtrú á Íslandi.

Stofnun miðstöðvar um íslenska þjóðtrú myndi efla vinnu við grunnrannsóknir í bland við markvissa miðlun með fjölbreyttum leiðum og jafnframt upplýsingaþjónustu á þessu sviði menningararfsins. Þá er það talið styrkur fyrir verkefnið að rannsóknasetrið er á Hólmavík, í nágrenni við sjálfseignarstofnunina Strandagaldur, sem auk þess að standa á bak við Galdrasýningu á Ströndum hefur miðlað og gefið út fjölda verkefna um galdra á Íslandi. Rannsóknasetrið starfar einnig náið með nemendum og kennurum í þjóðfræði í Háskóla Íslands, Þjóðminjasafninu og Árnastofnun sem myndi vera verkefninu til framdráttar og má því segja að samlegðaráhrif þess geti orðið mikil.   Í riti um Rannsóknasetur HÍ á Ströndum, framtíðarsýn og stefnu, segir:

„Setrið gæti vel orðið eins konar upplýsingamiðstöð og tengiliður um íslenska þjóðtrú og unnið að miðlun og samvinnu fræðafólks og listamanna á þessu sviði, með sérstökum starfsmanni. Setrið hefur tekið að sér verkefni fyrir þriðja aðila, svo sem Vestfjarðastofu, Samtök sveitarfélaga á Norðurlandi vestra og sveitarfélagið Strandabyggð. Halda mætti áfram á þeirri braut, svo framarlega sem slík verkefni yfirtaka ekki meginmarkmið setursins um miðlun og rannsóknir í þjóðfræði.“

Rannsóknasetur Háskóla Íslands á Ströndum – Þjóðfræðistofa hefur haft augljós jákvæð áhrif á byggðarlagið í nærumhverfi sínu, sem ekki er hægt að líta fram hjá, bæði hvað varðar menningu, mannlíf og atvinnulíf. Setrið styður vel við byggð og samfélag, eykur fjölbreytni og hækkar menntunarstig. Vegna framangreinds telja flutningsmenn mikilvægt að byggt verði áfram á þeirri þekkingu sem þegar hefur orðið til og að henni verði miðlað þannig að aðrir fái hennar notið.

Miðstöð íslenskrar þjóðtrúar á Ströndum myndi standa fyrir kynningu á íslenskri þjóðtrú, bæði með þátttöku í verkefnum og á eigin vegum. Þetta væri gert með grunnrannsóknum og einnig miðlun og upplýsingaþjónustu á þessu sviði menningararfs Íslendinga. Slík stofnun gæti haft áhrif langt út fyrir landsteinana með þátttöku í alþjóðlegu tengslaneti þjóðtrúarrannsókna og miðlunar.“

Ásamt mér eru flutningsmenn hv. þingmenn Lilja Rannveig Sigurgeirsdóttir, Stefán Vagn Stefánsson, Bjarni Jónsson og Eyjólfur Ármannsson. Þetta mál er kannski ekki stórt í sniðum en mikilvægt. Mér datt í hug þegar ég var að hlusta á þingsályktunartillögu í gær um að auka fræðslu í kristindómi hér á landi, af því að  trúarlífið er svo samofið okkar menningu, að þessi trú, þjóðtrúin, hefur svo sannarlega oft og iðulega verið hærra sett heldur en trúin okkar á guð almáttugan og alla þá sveina. Þjóðtrúin er svo sterk í okkar menningu og hefur í gegnum tíðina, allt frá því að land byggðist, haft mikilvægar skírskotanir í okkar arf og er jafnvel enn nokkuð sterk. Hver þekkir það ekki að forðast að ganga undir stiga eða stoppa við ef svartur köttur hleypur fram hjá eða þá að bera virðingu fyrir stokkum og steinum úti í náttúrunni þar sem einhverjir gætu verið? Vegagerðin tekur tillit til þess við lagningu vega að það sé ekki álagablettur eða annað slíkt. Galdrar eiga sér djúpa sögu í arfleifðinni. Þótt við séum sem betur fer svo sem hætt að stunda galdra eða brenna fólk á báli þá er þetta saga sem skiptir okkur máli. Ég held að slíkt setur, sem myndi fela í sér upplýsingar og annað, gæti bæði verndað og varðveitt þessi gildi og þessa sögu, þessa arfleifð. Það er um allan heim verið að leggja áherslu á slíka skráningu og varðveislu. Ég held að við gerum kannski ekki nógu mikið af því að huga að þessum þáttum.

Staðsetningin á Ströndum — eins og kemur fram í tillögunni þá er þar fyrir Rannsóknasetur Háskóla Íslands sem sérhæfir sig í rannsóknum í þjóðfræði og tengdum greinum. Síðan hafa galdraverkefnin verið mjög áberandi á Ströndum. Það er sama hvar þetta er staðsett, hvort þetta er í New York, Reykjavík eða á Ströndum, það skiptir máli að þarna sé verið að vinna að þeirri þekkingu og þeim rannsóknum sem þegar hefur verið gert. Ég held að það skipti máli að efla um leið þá þekkingu og þá menningu sem er þörf fyrir. Það styður hvert annað, þetta starf sem hefur verið unnið þarna á Hólmavík.

Ég var í gær við opnun Þorskafjarðarbrúar sem styttir bæði leið og eykur öryggi og við erum að vinna mjög hratt og vel að því að koma Vestfjarðaleið og Vestfjarðahringnum til nútímavegar og þá um leið eykst ferðamennskan. Ég held að það skipti máli að efla byggðir hringinn í kringum þessa leið til að lyfta bæði upp menningu á staðnum og þeim sýnileika sem fyrir er.

Ég vona bara að þetta fái nokkuð góða umfjöllun og áhuga inni í nefndinni. Ég geri ráð fyrir að þetta fari inn í allsherjar- og menntamálanefnd. Ég held að ég kalli bara til allar góða vættir sem myndu hjálpa til við það.

###

Virðulegi forseti. Ég kem hingað upp til að taka undir þessa þingsályktunartillögu þó að ég sé ekki meðflutningsmaður. Ég er svo hjartanlega sammála því að við þurfum að skoða þetta betur. Nú þegar þátttaka foreldra er orðin þetta mikil á vinnumarkaði þá verður þetta alltaf svolítið erfitt. Ég tala nú ekki um þessa 12 eða 13 daga sem hvert foreldri á fyrir sitt barn, það dugar engan veginn. Hver þekkir það ekki sem er með tvö til þrjú börn sem veikjast hvert á eftir öðru og fyrsti mánuður ársins er jafnvel tekinn undir inflúensufaraldur? Það er alltaf mjög erfitt að koma þessu saman og mjög gott einmitt að tengja þetta réttindum barnsins til samvista við foreldra.

Þá er náttúrlega vert að skoða líka í þessu samhengi hvernig vinnumarkaðurinn tekur á þessu. Ég er bara að hugsa um þau kvenréttindi sem við erum búin að ná. Það er alltaf spurning. Segjum bara að foreldrar séu að sækja um vinnu og þá ertu spurð hvað þú átt mörg börn. Þá áttu kannski þrjú og þá áttu kannski 39 daga, eða hvað þeir eru margir, ef við margföldum með því, ef einhver fer að hugsa sig um. Það væri þá kannski ekki bara vinnuveitandinn heldur væri það kannski hugsað í stærra samhengi og þá væri kannski hægt að sækja bætur, eins og í öðrum veikindum, af vinnuveitandanum — bara til að huga að þessu. Það er löngu kominn tími til að skoða þetta betur.

Mig langaði bara til að koma upp til að taka undir þetta. Ég styð að þetta mál myndi fara lengra og sérstaklega í ljósi þess að réttur barnsins til samvista við foreldra og til umönnunar þeirra teljist mikilvægur. Það er það sem við eigum að hugsa þegar við erum að halda áfram með svona mál.

###

Virðulegi forseti. Ég þakka hv. þingmanni aftur fyrir andsvarið. Í tillögunni erum við að leggja til að við horfum svolítið til Noregs og ég veit að Norðmenn eru ekkert að slá af umhverfiskröfum hvað þetta varðar en geta þó stytt þetta ferli. Já, vissulega er það eins og í öllu að það er alltaf verið að sleikja eitthvert viðmið til þess að ná sem mestu út úr því. Ég þekki reyndar ekki tölfræðina en ég veit að flestar smávirkjanir eru í minni kantinum. Það er þó til náttúrlega að þær séu komnar upp í 9,9 MW og auðvitað þurfum við að skoða það sérstaklega. Það er þó í núverandi reglum að virkjanir með uppsett rafafl 200 kW eru náttúrlega bara tilkynningarskyldar, þessar litlu bændavirkjanir, þannig að það eru einhver skil þarna á milli. En vissulega þurfum við að skoða þetta með tilliti til þess og kannski, ef það verður farið út í það að skilgreina stærðarhlutföllin í þessu formi, smávirkjana, þá verður litið til þess að virkjanir sem eru kannski 400 kW eða undir 1 MW eru náttúrlega ekki til þess fallnar að valda mikilli umhverfismengun. Ég held að það sé öllu til bóta að skoða þetta með þessum gleraugum, án þess að sleppa einhverjum kröfum um að við viljum ekki valda skaða heldur nýta þetta á sem umhverfisvænastan hátt.

###

Virðulegi forseti. Ég þakka hv. þm. Orra Páli Jóhannssyni fyrir spurninguna. Já, það kemur fram að það hefur eitthvað gerst á þessum árum frá því að ég lagði þetta mál fyrst fram. Orkustofnun telur að það sé mikilvægt að skoða þetta enn frekar. Eins og kom fram í ræðu minni og kemur fram í greinargerðinni þá er þetta nokkuð langt ferli. Það hafa yfirleitt ekki verið mjög stórir aðilar sem hafa verið að byggja þessar smávirkjanir og þetta er mjög kostnaðarsamt ferli og allt sem getur aðstoðað í því að létta þetta ferli hjálpar. Ég er ekki að segja endilega að það eigi að minnka kröfurnar, við erum ekki kannski endilega að fara fram á það, heldur bara að styrkja skipulagið og ferlið í kringum þetta þannig að tíminn styttist sem það tekur að undirbúa og skila öllu inn. Það minnkar náttúrlega þann kostnað sem þarf að leggja í þegar verið er að gera slíkar virkjanir auk þess sem þær koma náttúrulega ekki til þarfa meðan þær eru ekki byggðar.

Varðandi skilgreiningu á smávirkjunum: Ég er ekki endilega að tala um að við þurfum að breyta henni eða útvíkka heldur að skoða þetta út frá því líka að það er margt sem hefur breyst og tæknin breytist líka og það getur verið að það sé margt komið fram sem styðji það að þessar virkjanir séu enn umhverfisvænni heldur en ella.

###

Virðulegi forseti. Ég flyt hér þingsályktunartillögu um endurskoðun á lagaumhverfi fyrir smávirkjanir þar sem ég er fyrsti flutningsmaður ásamt hv. þingmönnum Ágústi Bjarna Garðarssyni, Hafdísi Hrönn Hafsteinsdóttir, Ingibjörgu Isaksen, Lilju Rannveigu Sigurgeirsdóttur, Þórarni Inga Péturssyni og Þorgerði Katrínu Gunnarsdóttur.

Tillagan hljóðar svo:

„Alþingi ályktar að fela umhverfis-, orku- og loftslagsráðherra og háskóla-, iðnaðar- og nýsköpunarráðherra að endurskoða lög og reglugerðir sem gilda um leyfisveitingar til uppsetningar smávirkjana með það að markmiði að einfalda umsóknarferli í tengslum við þær. Endurskoðun verði lokið og tillaga um aðgerðaáætlun kynnt Alþingi eigi síðar en í lok árs 2024.“

Ég er ekki að leggja þessa tillögu fram í fyrsta skipti. Ég held að þetta sé í fjórða skipti en aldrei er góð vísa of oft kveðin.

Með tillögunni er lagt til að Alþingi feli ráðherrunum að endurskoða lög og reglugerðir um smávirkjanir með það að markmiði að einfalda regluverk og umsóknarferli í tengslum við þær. Í umsögn Orkustofnunar um tillöguna sem barst á 153. löggjafarþingi segir:

„Orkustofnun telur fullt tilefni til þess að endurskoða þau lög og þær reglur sem um smávirkjanir gilda. Ekki síst að skilgreint sé með fullnægjandi hætti hvað smávirkjun sé og til hvaða orkugjafa þær nái. Þá er og ástæða til að vísa til orkustefnu Íslands til ársins 2050, sem gefin var út árið 2020. Þar kemur, meðal annars, fram að smávirkjunum sé ætlað hlutverk í orkubúskap þjóðarinnar.“

Það er oft talað um að þegar kemur að gerð smávirkjana þá séu þær eins og hverjar aðrar stórar virkjanir en þetta eru virkjanir sem eru með uppsett afl frá 200 kW að 10 MW. Þær eru tilkynningarskyldar til Skipulagsstofnunar samkvæmt lögum um umhverfismat framkvæmda og áætlana. Framkvæmdum er í 1. viðauka við lögin skipt í flokka A og B með hliðsjón af því mati sem skal fara fram. Framkvæmdir sem tilgreindar eru í flokki A skulu ávallt háðar mati á umhverfisáhrifum. Í flokki B eru tilgreindar þær framkvæmdir sem kunna að hafa í för með sér umtalsverð umhverfisáhrif og metið er í hverju tilviki með tilliti til eðlis, umfangs og staðsetningar hvort þær skuli háðar mati.  Sama á við um framkvæmdir sem eru að umfangi undir viðmiðunarmörkum í flokki B. Smávirkjanir eru í flokki B samkvæmt tölulið 3.15 í 1. viðauka. Síðan er metið í hverju tilviki fyrir sig (eðli, umfang, staðsetning) hvort framkvæmd sé háð mati á umhverfisáhrifum.

Reynslan sýnir að kröfur leyfisveitenda vegna framkvæmda í flokki B og flokki C samkvæmt eldri lögum um mat á umhverfisáhrifum, nr. 106/2000, höfðu þróast í átt að fullu umhverfismati. Ferlið við leyfisveitingar fyrir smávirkjanir hefur því verið kostnaðarsamt, þungt og tímafrekt og ekki í samræmi við framkvæmdir í öðrum geirum sem eru sambærilegar að umfangi, eins og t.d. í landbúnaði og ferðaþjónustu. Það hefur getað tekið tvö til þrjú ár að fá leyfi til að byggja litla eða meðalstóra virkjun sem ekki veldur meiri umhverfisáhrifum heldur en kannski að rækta upp eitt tún. Lánastofnanir veita sjaldnast lán fyrr en fyrirhuguð virkjun er komin með öll tilskilin leyfi. Undirbúningskostnaður hefur því verið mjög stór hindrun fyrir framkvæmdaraðilann. Dæmi eru um að einstaklingar hafi lagt út í mikinn kostnað til að afla leyfa fyrir smávirkjanir áður en niðurstaða liggur fyrir um hvort leyfi fáist fyrir framkvæmdinni. Bændur sem vilja byggja litla virkjun heima á bænum þurfa því að uppfylla sömu skilyrði og ef um stórvirkjun væri að ræða með tilheyrandi kostnaði. Smávirkjanir eru t.d. settar undir sama hatt og stórar virkjanir þegar kemur að kröfum um öryggisstjórnunarkerfi sem þýðir að þeir bera hlutfallslega hærri kostnað af þeim. Auk þess rennur sá ábati sem smávirkjanir skapa raforkukerfinu, með því að létta af því álagi vegna lækkaðrar úttektar frá Landsneti, að mestu til dreifiveitna og Landsnets. Reglugerð um framkvæmd raforkulaga segir m.a. til um skiptingu þess ábata sem smávirkjanir skapa raforkukerfinu og ljóst er að endurskoða þarf reglugerðina með tilliti til smávirkjananna.

Smávirkjanir eru nauðsynlegar fyrir raforkuöryggi.   Smávirkjanir eru umhverfisvænir orkugjafar þar sem þær stuðla að minni útblæstri óæskilegra efna sem hafa áhrif á hitastig jarðar. Mannvirki og náttúrurask eru oft að fullu afturkræfar framkvæmdir. Þá er ekki verið að sökkva stórum landsvæðum undir lón eins og með stórvirkjunum. Smávirkjanir tengjast raforkukerfinu um dreifiveitur landsins og styrkja þannig þær flutningsleiðir. Með þeim er því verið að nýta, styrkja og bæta rekstur þess raforkukerfis sem nú þegar hefur verið byggt upp af samfélaginu. Smávirkjanir geta nýst sem varaafl séu dreifiveitur með kerfi sem getur tekið við slíku varaafli. Því geta smávirkjanir bætt varaafl á þeim stöðum þar sem það hefur sárlega vantað. Þegar eru dæmi þess að smávirkjanir á lokuðu svæði séu notaðar sem varaafl fyrir í samfélaginu í kringum þær virkjanir. Hefur sérstaklega verið bent á þetta í kjölfar óveðurs sem gekk yfir landið í desember 2019 og olli víðtæku rafmagnsleysi um norðanvert landið.

Orkustofnun hóf í lok árs 2016 smávirkjanaverkefni með það að markmiði að efla raforkuframleiðslu á landsbyggðinni og auka þannig orkuöryggi. Með smávirkjunum er hægt að styrkja raforkuframleiðslu í einstökum landshlutum og byggja upp smærri atvinnustarfsemi á þeim svæðum. Stofnunin birti sjö skýrslur um möguleika á smærri vatnsaflsvirkjunum víða um land. Hvert landsvæði var tekið fyrir sig og það kom í ljós að það eru margar virkjanir sem gætu styrkt kerfið innan síns landsvæðis. Uppbygging smávirkjana sé því mikilvæg til að halda í við aukna eftirspurn eftir rafmagni vegna fólksfjölgunar á Íslandi og geti verið liður í að anna eftirspurn eftir aukinni raforku á allra næstu árum. Smávirkjanir séu ekki síst mikilvægar út frá byggðasjónarmiði, sérstaklega á þeim svæðum þar sem flutningskerfið ræður ekki við frekari uppbyggingu á atvinnustarfsemi. Ávinningurinn af uppsetningu þeirra skilar sér í auknum tekjustraumi til landeigenda, bænda og sveitarfélaga og styrkir með því grundvöllinn fyrir búsetu víða um land.

Með því að auðvelda ferlið við uppbyggingu smávirkjana væri einnig unnið í samræmi við stefnumótandi byggðaáætlun sem nú er í gildi og Alþingi samþykkti. Eitt verkefnismarkmiða aðgerðaáætlunar byggðaáætlunarinnar er samkvæmt kafla B.3 eftirfarandi:

„Að kanna og styðja möguleika á aukinni raforkuframleiðslu á landsbyggðinni með smávirkjunum og efla þar með orkuöryggi á landsvísu.“

Við erum að horfa til Noregs á þessu sviði.   Norðmenn hafa náð góðum árangri á sviði smávirkjana en þar hefur ein stofnun, NVE, umsjón með leyfisveitingum. NVE hefur kortlagt mögulega virkjunarkosti en norsk stjórnvöld lögðu til fjármagn svo að hægt væri að kortleggja alla virkjunarkosti í vatnsafli og nota reiknilíkön svipuð þeim sem Vatnaskil og Veðurstofan hafa yfir að ráða hér á landi til að spá fyrir um rennsli í vatnsföllum. Fyrirtæki hafa sprottið upp sem taka að sér undirbúning fyrir byggingu virkjunar, fjármögnun, hönnun og leyfi og gera langtímasamninga við bændur um tekjur af virkjununum. Í skýrslu Orkustofnunar um smávirkjanir í Noregi, sem gefin var út í ágúst 2021, kemur fram að NVE setji almenn skilyrði fyrir leyfunum, t.d. um lágmarksvatnsmagn á yfirfalli. Einnig eru settar fram skilgreiningar um hæsta og lægsta yfirborð á inntakslónum og hvar staðsetja skuli laxastiga. Jafnframt er skilgreint hvernig staðið skuli að því að stöðva virkjun og keyra síðan upp aftur. Allar upplýsingar um leyfin eru opinberar og ekki má byrja að byggja fyrr en NVE hefur veitt leyfi fyrir framkvæmdinni. Það er í þessu sem og öðru að við getum litið til nágrannaþjóða okkar, hvað þær eru að gera til þess að einfalda kerfið og auðvelda ferlið en samt setja þau skilyrði sem þarf að setja.

Líkt og rakið hefur verið hér að framan er ferlið frá hugmynd að smávirkjun til tengingar við raforkukerfið kostnaðarsamt og tímafrekt. Þrátt fyrir margar jákvæðar breytingar með nýjum lögum um umhverfismat framkvæmda og áætlana eru viðmiðunarmörk virkjana sem falla í B-flokk óbreytt. Flutningsmenn telja því mikilvægt að fram fari endurskoðun á lögum og regluverki í tengslum við leyfisveitingar til uppbyggingar smávirkjana og benda á að t.d. mætti horfa til Noregs í því sambandi.

Í ræðu minni í störfum þingsins í dag kom ég inn á fjölda skýrslna sem hafa verið gerðar um raforkumál á Vestfjörðum og ber þar allt að sama brunni, áherslan er á að það sé þörf á að bæta raforkumál á Vestfjörðum og alltaf er niðurstaðan sú sama, að það þurfi að tryggja bæði afhendingaröryggi, nægilegt afl og auka kerfisstyrk. Í einni skýrslu sem kom út núna í vor, skýrslu um eflingu samfélags á Vestfjörðum þar sem komið er inn á raforku, segir, með leyfi forseta:

„Mikill og greinilegur áhugi er víða á Vestfjörðum að byggja upp smærri virkjanir á vegum einstaklinga og fleiri aðila. Í skýrslu sem verkfræðistofan Verkís vann fyrir Vestfjarðastofu árið 2020, kom fram að 18 slíkir virkjanakostir eru taldir hagkvæmir á Vestfjörðum […]. Þó að í nær öllum tilvikum sé um að ræða rennslisvirkjanir án miðlunarlóna, getur slík raforkuframleiðsla verið mikilvæg í orkubúskap Vestfjarða. Fram kom á fundum starfshópsins að ýmsir þröskuldar, svo sem við tengingu við dreifikerfi Vestfjarða, eru til staðar. […] Ætla má að uppbygging smávirkjana sé almennt skjótvirkari en stærri virkjana og geti því aukið orkuframleiðslu á Vestfjörðum tiltölulega fljótt. Slík staðbundin orkuframleiðsla getur eflt byggðir og samfélög þar sem hennar nýtur við, ekki síst á dreifbýlissvæðum Vestfjarða.“

Við þekkjum öll að það er þrándur í götu fyrir aukinni raforkuframleiðslu og raforkuöryggi á Vestfjörðum. Þessu mætti kippa í liðinn á nokkrum árum án breytinga sem þurfa að gerast t.d. í gegnum rammaáætlun og annað sem er í gildi í dag. Þetta er mjög mikilvægt á fleiri stöðum heldur en á Vestfjörðum. Gildið hefur sýnt sig og það er t.d. búið að loka einu svæði þannig að það eru virkjanir í Önundarfirði sem koma í stað varaafls, þ.e. ef hið almenna flutningskerfi þrýtur þá er hægt að loka t.d. einu svæði með fjórum litlum virkjunum sem er hægt að keyra sem varaafl og er hægt að keyra inn á kerfið. Þetta skiptir mjög miklu máli og við þurfum bara að setja kastljósið svolítið á þetta og hvað við getum gert, hætt að rífast um þetta sem kannski stein í götu þeirra sem eru að tala um umhverfisáhrif. En ég myndi ætla að þetta væri liður í því að mæta þeim sjónarmiðum sem þar hafa verið höfð uppi, að við þurfum að lágmarka umhverfismengun virkjana hér á landi.

###

Virðulegi forseti. Við höfum byggt upp örugg viðbrögð við alls kyns atburðum, hvort sem um er að ræða mengunarslys, smitsjúkdóma eða náttúruvá. Öll þessi viðbragðskerfi byggja á því að lágmarka mögulegan skaða og áhrif til framtíðar. Líkt og með aðra atburði þarf að vera til öruggt viðbragð og eftirlit með sjókvíaeldi sem virkjað er strax og slepping verður. En svo að það megi verða þarf eftirlit að færast nær sjókvíaeldinu, bæði til að flýta viðbragði og ekki síst til að byggja upp þekkingu á þeim svæðum þar sem eldið er stundað. Því er mikilvægi eftirlits á þeim stöðum þar sem sjókvíaeldi er afar veigamikið. Það má líkja því við ef Ísfirðingar yrðu uppvísir að slæmri umferðarmenningu, keyrðu ítrekað yfir hámarkshraða eða undir áhrifum áfengis. Þá yrði að sjálfsögðu ákall eftir auknu eftirliti lögreglu en stjórnvöld myndu bregðast við með þeim hætti að ráða fleiri lögreglumenn á Selfossi. Hvaða áhrif myndi það hafa á umferðarmenningu á Ísafirði? Þá er það ekki fyrirtækjunum í hag sem stunda sjókvíaeldi að eftirlit sé slakt. Það tjón sem hefur orðið vegna slysasleppinga haustsins er eitthvað sem öll eldisfyrirtæki hefðu viljað komast hjá í fremstu lög.

Hæstv. matvælaráðherra hefur lagt fram tillögu um stefnu í uppbyggingu og umgjörð lagareldis, stefnu til ársins 2040, og er hún komin í samráðsgátt. Tillagan hefur það að markmiði að skapa greininni skilyrði til aukinnar verðmætasköpunar með sjálfbæra nýtingu og vistkerfisnálgun að leiðarljósi. Þegar horft er til sjókvíaeldis segir í tillögunni að áskoranirnar séu vissulega til staðar og til þess að greinin geti áfram verið mikilvæg stoð í efnahag landsins verði áfram að vinna að því að mæta þeim áskorunum með festu. Það er bæði verkefni þeirra fyrirtækja sem stunda greinina, samfélaganna þar sem greinin er stunduð og stjórnvalda sem halda utan um eftirlit og lagaumgjörð. Það er raunverulegur möguleiki með því að hafa vísindin í forgrunni sem byggja og lágmarka umhverfisáhrif greinarinnar. Þannig byggjum við upp sameiginlegan ábata með nýtingu auðlinda til verðmætasköpunar.

###

Virðulegi forseti. Árið 2020 kom út skýrsla um skýrslu starfshóps um bætt afhendingaröryggi raforku á Vestfjörðum. Þar kemur fram að á Vestfjörðum hafi afhendingaröryggi lengi verið heldur lakara en víðast annars staðar á landinu. Í apríl 2022 kom út skýrsla starfshóps um raforkumál á Vestfjörðum. Þar er minnt á markmið orkustefnu Íslands, að stefna eigi að jöfnu aðgengi að orku um land allt og orkuþörf samfélagsins eigi að uppfylla. Niðurstaða starfshópsins er, eins og segir í samantekt, með leyfi forseta, „að til þess að bæta afhendingaröryggið á Vestfjörðum og tryggja nægilegt afl, ásamt því að auka kerfisstyrk, sé nauðsynlegt að vinna að úrbótum og verkefnum sem snerta nánast alla hluta raforkukerfisins.“ Þessi skýrsla tekur ágætlega saman hver vandinn er og markar leiðir að úrbótum.

Þá kom út í sumar skýrsla starfshóps um eflingu samfélags á Vestfjörðum, á málefnum umhverfis-, orku- og loftslagsráðuneytisins, um raforkumál m.a. Þar er ágæt setning sem segir „ekki í boði að gera ekki neitt“.

Í samantekt þeirrar skýrslu segir, með leyfi forseta:

„Í sem skemmstu máli má því segja að á Vestfjörðum þurfi því í senn aukna raforku vegna fólksfjölgunar, aukinna umsvifa í atvinnulífi og orkuskipta …“

Árið 2018 samþykktu stjórnvöld stefnu um uppbyggingu flutningskerfis raforku í landinu. Þar kemur m.a. fram að stefna stjórnvalda sé styrking á uppbyggingu á flutningskerfinu og að auka afhendingaröryggi raforku á landsvísu með sérstakri áherslu á Vestfirði og Norðausturland.

Virðulegi forseti. Í ritröð um raforkumál og afhendingaröryggi á Vestfjörðum má finna fleiri skýrslur, þar á meðal eina frá 2013. Þar má finna sömu kaflana og sömu ágætu tillögurnar og í nýju skýrslunum — endurtekið efni. Ég segi nú bara: Vonandi er ekki þörf fyrir fleiri skýrslur um skýrslur heldur að tími aðgerða sé runninn upp því svo sannarlega er það ekki í boði að gera ekki neitt.

###

Virðulegi forseti. Ég kem hér aðallega upp til þess að fagna þessari þingsályktunartillögu um stefnumótandi áætlun í málefnum sveitarfélaga. Ég veit að það hefur farið mikil vinna fram í ráðuneytinu og í miklu samráði við sveitarfélögin um allt land, bæði hvað varðar hvítbók og grænbók og undirbúning að þessu ferli.

Ég held að það skipti miklu máli að þetta mál sé komið hingað inn og við fjöllum vel um það. Það eru náttúrlega breytingar á samfélögum og sveitarfélögum um allt land. Það er gagnlegt að fara yfir söguna og sjá þessar breytingar og þá sérstaklega síðustu árin og hvernig þetta þróast í takt við tíðarandann. Þróun síðustu ára hefur verið hröð, það eru breytingar í atvinnulífinu og í ýmsu, í samsetningu sveitarfélaga og fækkun þeirra. Umheimurinn allur slær taktinn í þessum breytingum.

Hér er sú framtíðarsýn og meginmarkmið að Ísland verði í fremstu röð með trausta og örugga innviði, öflug sveitarfélög, verðmætasköpun og framsækna þjónustu, enda kemur hér fram að lögbundin hlutverk sveitarfélaga séu um 80 talsins og ég veit að um allt land eru sveitarfélög komin langt út fyrir sín lögbundnu verkefni þegar þau eru að sinna þörfum og þjónustu við sína íbúa. Ég held að það sé ekkert sveitarfélag sem er undanskilið í því að gera vel í þeim efnum.

Það eru þó nokkur atriði sem mig langar til að skerpa á hérna. Hér er talað um endurskoðun tekjustofna. Innviðaráðherra er að koma með frumvarp um breytingu á regluverki Jöfnunarsjóðs sveitarfélaga og ég held að miklu máli skipti að það gangi í gegn á þessum vetri og það sé þá verið að taka á þeim breytingum sem hafa orðið, enda hefur það ekki verið gert síðan í upphafi þessarar aldar og margt hefur breyst á þeim árum. Og svo ég drepi á nokkrum hlutum, það hefur verið farið yfir ýmsa hluti hér, t.d. er aukin lýðræðisþátttaka mikilvæg og annað og þá kem ég hérna að sjálfsstjórn og ábyrgð sveitarfélaga og það verði tryggð sem jöfnust réttindi, búsetufrelsi og aðgengi íbúa að þjónustu. Þetta er mjög mikilvægt og mjög gott að sjá þetta hérna inni en þetta er mjög vandmeðfarið. Ég veit að sveitarfélög hafa sérstaklega sett bremsu á þetta, hvað þetta þýði. Er það rétt að allir eigi rétt á allri þjónustu alls staðar? Sveitarfélög eru misjafnlega vel staðsett á landinu, kílómetrarnir eru margir og geta sveitarfélaga er mismunandi þótt viljinn sé mikill. Maður sér það á umsögnum um bæði grænbókina og hvítbókina að sveitarfélögin koma inn á þetta og eru kannski að leggja áherslu á að það þurfi að skilgreina viðmið um grunnþjónustu og búsetuskilyrði óháð búsetu.

Í þessari þingsályktunartillögu er talað um að við lagabreytingar verði unnið út frá þeirri meginreglu að skipulag sveitarfélaga ráði því hvar heimilt sé að skrá lögheimili og einnig hvar sveitarfélögum sé skylt að veita þjónustu við íbúa. Mér finnst þetta svolítið sérstakt, þarna er verið í sömu setningu að taka svolitla U-beygju, það er búsetufrelsi en að sveitarfélög geti lagt takmörk á það hvar sé hægt að skrá lögheimili sitt út frá því hvernig þjónustu hægt er að veita á hverjum stað — það getur náttúrlega verið mjög mismunandi. Lögheimilisskráning veitir fleiri réttindi heldur en bara þjónustu frá sveitarfélagi. Ég vil þá sérstaklega minnast á niðurgreiðslu til húshitunar á köldum svæðum. Ég held að þetta þurfi að skoða út frá þessum punkti. Þetta er mikilvægur þáttur á þeim svæðum þar sem er dýrt að kynda húsnæði og það eru fleiri réttindi sem fylgja lögheimilisskráningu heldur en bara þjónusta sveitarfélaga. Ég held að við verðum svolítið að spyrja: Hvað þýðir þetta? Hvað þýðir það að færa þetta vald heim til sveitarfélaga, þ.e. hvar ég get skráð lögheimili? Ég held að það hljóti að vera þannig að þegar ég er að velja mér búsetu og lögheimilisskráningu og ég myndi t.d. fara á eitthvert lögbýli á Hornströndum þá geri ég mér grein fyrir því að það er ómögulegt að fá þjónustu sem er veitt af sveitarfélaginu, það er ekki hægt. Það eru staðir á landinu þar sem fólk býr og á sitt lögheimili vitandi það að það getur ekki nýtt alla þjónustu frá sveitarfélögunum þannig að við þurfum aðeins að stíga varlega niður í þessum efnum. Ég held að við þurfum að skoða þetta svolítið út frá stærri mynd og líka þjónustu ríkisins hvað varðar þá sem velja sér búsetu víðs vegar um landið, kannski að samræma það á einhvern hátt, alla vega þurfum við að skoða þetta betur. En það er mjög skiljanlegt að við þurfum að skilgreina þjónustu, lágmarksþjónustu, út frá því hvar fólk býr. Mér finnst það mjög eðlilegt.

Hér er rætt um fjölmenningu í starfsliði sveitarfélaga. Mér finnst þetta mjög góður punktur, að sveitarfélög séu að nýta betur krafta innflytjenda og fjölga þeim í starfsliði sínu. Það varðar líka þjónustu við íbúana og mér fannst áhugaverður þáttur í síðustu viku í ríkissjónvarpinu, í Kveik, þar sem var fjallað um hvernig þeir gera þetta í Vík í Mýrdal og var talað þar við sveitarstjórann Einar Freyr Elínarson. Þeir eru með enskumælandi nefnd. Þeir eru ekki með innflytjendaráð eins og er víða um land og er kannski ekki endilega setið af erlendum íbúum eða íbúum af erlendu bergi brotnu, heldur eru það þeir sem eru kannski lengra komnir og sitja þarna og eru íslenskumælandi. Mér fannst þetta nokkuð sniðugt og stuðlar að aðkomu þessara nýbúa í sveitarfélaginu og snertir alla þjónustu íbúanna. Mér fannst það mjög gott.

Það eru fleiri þættir sem ég ætlaði að drepa á en sérstaklega ætlaði ég að koma inn á þetta. Ég held að svona plagg sé mikilvægt, svona áætlanir og aðgerðir sem er niðurnegldar í samráði við sveitarfélögin, hvort sem þau eru stór eða lítil. Það er náttúrlega líka talað hérna um sameiningu sveitarfélaga og lágmarksþjónustu sveitarfélaga. Það eru náttúrlega nokkur sveitarfélög sem ekki eru að sinna lágmarksþjónustunni heldur útvista henni. Hver er þá réttur íbúanna á þeim svæðum til þess að hafa áhrif á það? Mér finnst það mjög góður punktur og við þurfum kannski að tala meira um það að þegar við erum að útvista verkefnum þá erum við líka að útvista lýðræðinu. En að sama skapi er mikilvægt að fámenn sveitarfélög á tilgreindum svæðum geti unnið saman að stórum málefnum eins og t.d. málefnum fatlaðra.

Það var þá ekki fleira, ég veit að við fáum þetta í umhverfis- og samgöngunefnd og ég hlakka til að fjalla frekar um þetta þar og vonandi að málið nái skjótum og góðum framgangi.

###

Virðulegi forseti. Hér er frumvarp til laga um breytingar á lögum um vaktstöð siglinga sem er endurflutt. Þetta frumvarp var á dagskrá hér í fyrra og kom til hv. umhverfis- og samgöngunefndar þar sem ég sat og var framsögumaður þessa máls. Því miður náðum við ekki að klára það þótt við afgreiddum nú nefndarálit frá okkur þar sem við fögnuðum þessari tillögu og eins lögðum við áherslu og gerðum breytingar.

Þetta frumvarp um vaktstöð siglinga fjallar náttúrlega aðallega, eins og hæstv. heilbrigðisráðherra tók hér fram, um öryggi siglinga. En það kemur náttúrlega að öðrum þætti líka, t.d. eins og hér hefur verið til umræðu hjá hv. þm. Teiti Birni Einarssyni um landtöku skipa, þá skemmtiferðaskipa, sem var svolítið mikil umræða um í nefndinni í fyrra og við komum inn þeirri breytingu sem hefur skilað sér inn í endurflutt frumvarp að þeir tilkynni landtöku. Mér finnst það skipta máli og ég ætlaði bara að koma hingað upp til að undirstrika það. Ég fagna því að ráðuneytið hafi komið þessu inn í nýtt frumvarp vegna þess að það er bara verið að kalla mikið eftir þessu, fyrir utan það að í fyrra var með frumvarpinu gert ráð fyrir að þeir myndu tilkynna sig á milli hafna eins og þegar þeir væru að fara inn í firði, sem er náttúrlega mjög nauðsynlegt öryggisins vegna. Það var í fréttum bara í síðustu viku að skip hefði strandað inni í firði á Grænlandi og þó að þetta sé allt mjög fært fólk sem stýrir þessum skipum og allt í kringum það þá eru náttúrlega áskoranir hér inni í öllum fjörðum sem þarf að vita af og kunna.

Hvað varðar landtöku hvar sem er þá eru, eins og kom fram í máli ráðherra, friðlýsingarskilmálar sem þetta kemur inn á á friðlýstum svæðum, þó ekki öllum. Hér hefur verið talað um Dynjanda í Arnarfirði. Þótt það sé nýfriðlýst svæði þá er þetta ekki inni í friðlýsingarskilmálunum. Ég veit að það hefur verið horft til þess að þetta er orðið mikill ágangur því þetta eru stór skip með kannski þúsundir farþega. Svo stór skip fara kannski ekki þar inn en þetta er samt orðinn mikill ágangur þegar það eru kannski 1.000 farþegar, þótt þau fari á litlum bátum, og það þarf að stýra þessu. Ég held að frú forseti geti alveg verið sammála mér í því að það vantar stefnu fyrir móttöku skipa hér á landi. Við erum að sjá að þetta er að margfaldast á örfáum árum og sú umgjörð sem við höfum bundið utan um þetta gerði kannski bara ráð fyrir einhverjum fáum og stuttu tímabili. En þetta er orðið virkilega þannig að við þurfum að skoða þetta út frá mörgum þáttum, ekki kannski endilega til að takmarka heldur til að búa betur um þetta.

Landhelgisgæslan var sammála okkur í umsögn sinni í fyrra og tók undir það að slíkar siglingar á viðkvæmum svæðum væru ekki tilkynningarskyldar og vaktstöðin vissi fyrir vikið ekki ávallt um áætlanir þessara skipa og þess vegna væri nauðsynlegt að þau myndu þá tilkynna sig, og þá til þess bærra aðila. Ef við tökum dæmi af Dynjanda þá myndu landverðir vita af því en það er engin skylda að tilkynna þeim um það núna, og gætu þá brugðist við. Það eru þá kannski einhverjir þjónustuaðilar í landi og þetta skiptir miklu máli.

Hv. þm. Teitur Björn Einarsson kom inn á réttindi landeigenda sem þyrfti kannski að taka inn í þetta og skoða og sérstaklega í þessari vinnu sem umhverfis-, orku- og loftslagsráðherra er að vinna að, sem mér finnst bara mjög tímabært. En það snýst ekki bara um réttindi landeigenda heldur líka skyldur því að ef landeigandi ætlar að taka á móti, og ég tala nú ekki um taka gjald af farþegum sem eru að koma í land, hverjar eru þá skyldur landeiganda til að taka á móti svo stórum hóp? Þetta er bæði öryggisatriði og varðar landeigendur þá í kringum þetta land, og er það bara mögulegt og erum við ekki að stofna kannski einhverjum í hættu með því? Þetta þarf allt að skoða út frá hverjum stað fyrir sig. Við vitum að það eru að koma farþegar í land og þar fyrir er kannski þjónusta sem ekki er hægt að koma að landleiðina, við nefnum bara ferðaþjónustufyrirtæki á Ströndum. Þau eru að taka á móti skemmtiferðaskipum, þá í takmörkuðu magni eins og þau geta tekið við og hefur gefist vel. Þetta virkar sums staðar en annars staðar ekki.

Síðan er líka, þó að það sé ekki friðlýst svæði, t.d. friðlýst æðarvarp og það hefur komið fyrir að farþegaskip hafa verið að setja í land án þess að kanna nokkuð hvað er fyrir og þá geta verið einhverjar aðstæður sem má alls ekki koma inn á. En ég veit líka að skemmtiferðaskipin eða fyrirtækin sem reka þau eru með mismunandi stefnu fyrir sín skip og það eru ekkert öll skip sem leyfa landtöku, sérstaklega á viðkvæmum svæðum, og hafa það nokkuð ofarlega í huga. Ég nefni vinnu á Snæfellsnesi sem sveitarfélögin þar hafa farið í, að móta stefnu fyrir þetta svæði fyrir móttöku skemmtiferðaskipa og þá ef eitthvað er um landtöku þar, þannig að allt spilar þetta saman. Ég held að það sé kominn tími til að við stígum svolítið fast til jarðar og mótum skynsamlegar og góðar reglur í kringum þetta öllum til heilla. Boð og bönn eru kannski ekki alltaf best en það þarf alla vega að stýra þessu þannig að öryggi farþega sé haft að leiðarljósi og ekki síður umhverfi og náttúra sem er verið að hleypa fólki að.

Ég hlakka til að takast á við þetta í umhverfis- og samgöngunefnd og vona að við getum afgreitt þetta fljótt og vel, enda vorum við komin langt á veg síðasta vetur.

###

Virðulegi forseti. Ég kem hingað upp til að taka undir þessa þingsályktunartillögu, sem mér finnst vera mjög góð, enda eru þingmenn úr öllum flokkum, sýnist mér, á þessu. Ég held að það sé löngu orðið tímabært að þjónusta og vaktakerfi dýralækna verði endurskoðað með tilliti til margra þátta. Það hefur náttúrlega verið þannig í gegnum árin að skortur á dýralæknum á vissum svæðum hefur verið átakanlegur. Þjónustusvæðin hafa verið að stækka og þeim hefur verið að fækka. Við erum að tala um að kannski er einn dýralæknir að þjónusta svæði þar sem hann þarf kannski að fara 200–300 km á hverjum degi ef hann ætlar að sinna svæðinu sem slíku. Það er ekki bara það að dýralæknar séu að sinna neyðarþjónustu heldur er líka þetta eftirlit sem vantar svo mikið upp á. Við getum bara talað um dýralækna, við erum oft að hugsa þessar hefðbundnu búgreinar hjá okkur en það er ekki bara það heldur sinna dýralæknar t.d. laxeldi, bæði í sjó og á landi.

Það er mjög mikilvægt að við séum að skapa þannig umhverfi fyrir dýralækna að það sé fýsilegt fyrir ungt fólk að fara í þetta nám og að það skili sér svo heim aftur. Nú er þetta nám einungis erlendis enn þá og verður kannski eitthvað lengur en það þarf alla vega að vera þannig umhverfi að ungt fólk vilji sækja í þetta því að þetta umhverfi, og maður þekkir það — t.d. segjum eins og á Vestfjörðum þar sem hefur kannski verið einn starfandi dýralæknir, álagið er allt annað heldur en hægt er að rísa undir þegar þú ert nýkominn frá Ísafirði yfir á Barðaströnd og færð ákall um þjónustu inni í Ísafjarðardjúpi. Það er ekki hægt að sinna því eins og vel er á haldið og það sem undan þarf að láta er eftirlit með dýrahaldi þegar þeir eru kannski alveg uppteknir í bara að hjálpa dýrum, dýralækningum einungis.

Eins og hér stendur hafa stjórnvöld í Noregi, Svíþjóð og Finnlandi öll farið í umfangsmikla vinnu við að greina vandann og þær áskoranir sem fylgja því að færri dýralæknar fáist í störf úti á landi. Það er þetta umhverfi sem ungt fólk lætur ekki bjóða sér lengur og það er líka náttúrlega hjá læknum sem eru  inni á heilbrigðisstofnunum og eru að sinna okkur mannfólkinu orðið allt annað varðandi það hvað fólk lætur bjóða sér upp á. Við viljum hafa þessa þjónustu um allt land og ég held að það skipti miklu máli að við tökum undir þetta og reynum að hrinda þessu af stað. Vonandi fær þessi þingsályktunartillaga bara málefnalega umræðu inni í nefnd og skilar sér þaðan út og við getum öll tekið undir hana hér í þingsal.

###
