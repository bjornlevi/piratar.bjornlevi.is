
Virðulegi forseti. Ég ætla að byrja á því að þakka málshefjanda fyrir þessa góðu umræðu hér í dag. Viðskiptafrelsi og virk samkeppni eru grunnforsendur fyrir kröftugu efnahagsumhverfi. Virk og heilbrigð samkeppni skilar mestum ávinningi til neytenda og mikilvægt er að stjórnvöld stuðli að heilbrigðri samkeppni en því miður er samkeppnisrekstur hjá hinu opinbera enn umfangsmikill. Atvinnugreinar á Íslandi þurfa að búa við sambærilegt regluverk, sömu samkeppnisreglur og sömu skilyrði og atvinnugreinar í þeim löndum sem við eigum í viðskiptum við. Regluverk má ekki vera þannig úr garði gert að það íþyngi frekar íslensku atvinnulífi umfram það sem gerist á alþjóðlegum mörkuðum. Allar atvinnugreinar þurfa skýra umgjörð og stöðugleika til langs tíma en kannanir hafa leitt í ljós að stjórnendur fyrirtækja finna fyrir samkeppnishindrunum á sínum markaði. Stjórnvöld verða að meta samkeppnisleg áhrif laga og reglna og ryðja úr vegi hindrunum. Fyrir liggur t.d. samkeppnismat OECD á ferðaþjónustu og byggingariðnaði og það er mjög brýnt að við hættum að draga lappirnar og förum eftir þeim ábendingum sem þar eru. Þá er ekki einungis mikilvægt að samkeppni sé virk á innanlandsmarkaði heldur er afar brýnt að styðja við alþjóðlega samkeppnishæfni fyrirtækja, sérstaklega í þeim atvinnugreinum sem eru í alþjóðlegri samkeppni, og nefni ég t.d. íslenska sjávarútveginn sem er í daglegri samkeppni við erlendan ríkisstyrktan sjávarútveg.

Samkeppniseftirlitið gegnir mjög veigamiklu hlutverki og fer með mjög víðtækar eftirlits- og valdheimildir sem mikilvægt er að fara vel með. Í því samhengi er mikilvægt að stofnunin fari ekki á svig við lög sem grefur undan trausti til stofnunarinnar líkt og gerðist þegar áfrýjunarnefnd samkeppnismála úrskurðaði að verktakasamningur þess við matvælaráðuneytið hefði verið lögbrot. Það traust sem glatast hefur á stofnuninni sem hefur þetta mikilvæga hlutverk í íslensku atvinnulífi, m.a. vegna þessa lögbrots, ber að líta alvarlegum augum.

###

Virðulegi forseti. Í áhugaverðum þáttum, Viltu finna milljón, sem sýndir eru á Stöð 2 er fylgst með pörum og fjölskyldum reyna að leysa úr flækjum heimilisbókhaldsins. Þessir þættir hafa vakið mikla athygli enda erum við kannski svolítið raunveruleikaþáttaþyrst þjóð og höfum gaman af því að sjá hvernig öðrum gengur í lífinu. Í þáttunum sjáum við þá þröngu fjárhagslegu stöðu sem fólk finnur sig gjarnan í og hefur jafnvel enga yfirsýn yfir eigin fjármál. Umfjöllun um þættina vakti mig til umhugsunar um fjármálalæsi þjóðarinnar og það þrætuepli sem fjármálalæsi og kennsla í fjármálalæsi getur verið. Með góðu fjármálalæsi gerum við einstaklingum kleift að taka upplýstar ákvarðanir um fjárhag sinn í samhengi við efnahagsumhverfið, auka lífsgæði og bæta afkomu sína og efla fjárhagslegan stöðugleika. Þetta eigum við öll að vita. Fjármálalæsi er nú kennt í grunn- og framhaldsskólum með misjöfnum aðferðum en þar sem námsmat í fjármálalæsi er ekki samræmt og verulegur skortur á námsefni í faginu má spyrja hvort kennsla í fjármálalæsi sé markviss. Útgáfa námsgagna á Íslandi er eitt af stærstu vandamálum skólakerfisins. Það gengur ekki lengur að ríkið setji almenna markaðinum stólinn fyrir dyrnar um að gefa út nýtt, fjölbreytt og vandað námsefni á grunnskólastigi til að efla gæði náms. Fyrir þessum breytingum á kerfi mun ég halda áfram að berjast. Öflugt fjármálalæsi er líka stór liður í að efla okkar lýðræðislega samfélag þar sem stjórnvöldum er veitt kröftugt aðhald. Það er ekki síst mikilvægt þegar sterkt ákall er eftir því að við berum meiri virðingu fyrir almannafé og nú þegar styttist í umræðu um fjármálaáætlun þurfum við að hafa það efst í huga að aukin skattheimta eða aukin skuldasöfnun ríkissjóðs bitnar fyrst og fremst á venjulegu fólki og lífskjörum íbúa þessa lands til framtíðar.

###

Virðulegi forseti. Fjöldi ferðamanna á Íslandi er að ná sömu hæðum og árið 2019. Á þeim tíma var m.a. mikið rætt um það í þessari pontu að ferðaþjónustan væri að vaxa of hratt, vinsælar náttúruperlur væru farnar að láta á sjá og ekki tækist að byggja upp innviði fyrir ferðamenn nógu hratt og jafnvel að erlendir ferðamenn væru að ganga örna sinna úti í vegarkanti í stað þess að halda í sér fram að næsta almenningssalerni. Með öðrum orðum, ákveðnir áfangastaðir voru komnir að samfélagslegum og náttúrulegum þolmörkum. En hvað er til ráða? Í gegnum tíðina hafa verið ræddar ýmsar hugmyndir um að standa straum af kostnaði við vernd og uppbyggingu ferðamannastaða eins og náttúrupassi eða komugjald til landsins. Til staðar er Framkvæmdasjóður ferðamannastaða þar sem hið opinbera útdeilir fjármagni eftir öllum kúnstarinnar reglum. En enginn af þessum valkostum er til þess fallinn að stýra ásókn ferðamanna á vinsælustu ferðamannastaðina sem eru í mestri hættu á að fari yfir þolmörk sín. Sláum tvær flugur í einu höggi, tryggjum fjármögnun viðhalds, verndar og uppbyggingar ferðamannastaða og stýrum ágangi á viðkvæmar náttúruperlur með gjaldtöku á ferðamannastöðunum sjálfum. Um allan heim hefur þessi leið gefið góða raun og margar af stærstu og vinsælustu náttúruperlum og þjóðgarðar heims eru sjálfbær í orðsins fyllstu merkingu, bæði í umhverfislegu tilliti en einnig fjárhagslegu. Á Íslandi er einnig að finna dæmi um árangursríka gjaldtöku og uppbyggingu náttúruperla, bæði hjá einkaaðilum eins og í Bláa lóninu og Kerinu, en ekki síður hjá hinu opinbera eins og á Þingvöllum. Við megum draga mikinn lærdóm af því sem vel er gert og ættum að gefa heimamönnum á hverjum stað tækifæri til að stýra uppbyggingu og vernd sinna ferðamannastaða en ekki að þeir þurfi í sífellu að treysta á framlög úr opinberum sjóðum.

###

Virðulegi forseti. Í gær lagði hæstv. dómsmálaráðherra fram stórar og mikilvægar breytingar á útlendingalögum. Ríkisstjórnin kynnti samhliða því sterka sýn og heildarstefnu í útlendingamálum. Eftir þessu hefur verið kallað og afrakstur mikillar vinnu liggur nú fyrir. Ég fagna þeirri breytingu sem hefur orðið á pólitískri umræðu um verndarkerfið okkar undanfarna daga. Fleiri hafa stigið fram og lýst áhyggjum af þróun mála, gríðarlegri kostnaðaraukningu og þeirri staðreynd að íslenskar reglur eru ekki sambærilegar reglum nágrannaþjóða okkar, sem er auðvitað lykilatriði í jafn stóru alþjóðlegu verkefni og móttaka fólks á flótta er. Verndarkerfið er neyðarkerfi sem okkur ber að taka föstum tökum og setja skýrar reglur um og í senn mæta fólki af mannúð og skilningi á þeim aðstæðum sem einstaklingar eru í sem koma hingað til lands á flótta frá sínum heimahögum. Við hér á Alþingi setjum fordæmi fyrir samfélagslega umræðu um málefni einstaklinga sem sækja um alþjóðlega vernd og til mikils er að vinna að við ýtum ekki undir skautun í umræðunni, að við getum talað út frá staðreyndum og haldið okkur frá gífuryrðum, upphrópunum og ómálefnalegum skoðanaskiptum. Afleiðingar þess að aðeins heyrist í þeim sem sitja yst á sitthvorum vængnum fela í sér vonda þróun í samfélaginu okkar þar sem til verður skipting meðal hópa eftir afstöðu til mikilvægra málefna. Meiri hluti venjulegs fólks hefur veigrað sér hingað til að mæta í umræðuna vegna þess að fólki eru gerðar upp annarlegar hvatir fyrir að vilja setja skýrar reglur, skýr mörk á því hversu mikið við getum tekið í okkar fang án þess að ganga of nærri samfélaginu og innviðum okkar, að vilja bæta skilvirkni í kerfinu og fjarlægjast ósanngjarnar tafir á málsmeðferð. Ég vona að betrumbót verði á umræðunni, og ég heyri það hér í dag að hún verður það væntanlega næstu misserin, og að við náum að klára þetta stóra mál til að taka sterkum höndum um þetta stóra mikilvæga verkefni okkar.

###

Frú forseti. Ég fagna því að þetta mál komi fram í þinginu því að þetta er auðvitað mikilvægt þegar við erum að spá í samkeppnishæfni landsins á alþjóðavísu. Þetta mál er tvíþætt. Það snýr að þessu örnámi, sem manni finnst mjög spennandi að ræða um og skoða möguleikana í því, og svo auðvitað að færa reglur um prófgráður og námsframboð nær þeim viðmiðum sem við höfum skuldbundið okkur til að virða.

Það er mikilvægt að við gerum nám einstaklinga á háskólastigi samkeppnishæft og það má að mínu mati alveg klárlega skoða á fyrri stigum og fleiri skólastigum hvar við getum staðið okkur betur í alþjóðlegum samanburði, eins og bara með framhaldsskólastigið og slíkt. En þetta er mjög gott skref í átt að því að færa háskólanámið í betra horf.

Örnámið finnst mér svolítið spennandi breyting og svolítil nýbreytni, að auka sveigjanleika í framboði á háskólanámi, það gefur fólki tækifæri til þess að öðlast nýja hæfni og kannski fara þá fjölbreyttari hópar í háskóla sem er alltaf mjög jákvætt. Við viljum ekki einsleita hópa í háskólanám. Þá nefndi hæstv. ráðherra sérstaklega karlmenn en það er auðvitað bara mjög gott ef við náum að sýna fólki að það er möguleiki að koma á fót námi, þá kannski styttra námi eins og örnámi, og þá kannski opnast fleiri dyr fyrir fólki og það sér að háskólanám er kannski ekki það sem það hafði ímyndað sér áður, að það sé gerlegt. Það opnar möguleika fyrir fleiri til að fara í frekara nám. Það er alltaf mjög jákvætt því að ekki hentar öllum að fara í langt fimm ára háskólanám.

Menntakerfið okkar getur verið talsvert fornt og hefur verið það lengi og það kannski breytist ekkert í stórum stíl með þessu frumvarpi en ég tel hvert skref sem við getum tekið til að opna háskólana fyrir meiri sveigjanleika, opna skólakerfið okkar fyrir meiri sveigjanleika, vera jákvætt. Við eigum mörg tækifæri inni til að leysa ýmsa krafta úr læðingi. Það er bara jákvætt að sjá að umsagnir voru t.d. frekar jákvæðar um þetta mál og það er gott að sjá að málinu hafi verið tekið svona vel og þeim athugasemdum sem komu í samráðsferlinu svarað.

###

Frú forseti. Ég þakka hæstv. ráðherra fyrir svarið. Það er jákvætt að heyra að vinnan gangi vel og þetta var auðvitað mjög umfangsmikil vinna, 11 hópar. Það er ekkert lítið. Það er einmitt spurning hvort það sé einhver leið til að innleiða þætti með öðrum hætti ef það er einhver ávinningur af því, að sjálfsögðu. Það er náttúrlega spurningin mín.

Varðandi einingahúsin þá eru þau kannski eitthvað sem henta ekki öllum Grindvíkingum en það er gott að verið sé að skoða það. Ég velti því aðeins fyrir mér hvort hæstv. ráðherra þekki stöðuna á lóðum og framboði á þeim, hvort þar sé einhverju ábótavant eða hvort staðan sé kannski betri en við höldum. Það væri gott að fá það fram og þá hvar á landinu slíkar lóðir eru til taks, hvort þær eru frekar á Reykjanesskaganum heldur en á höfuðborgarsvæðinu, því að manni finnst ólíklegt miðað við hvernig umræðan hefur verið á sveitarstjórnarstiginu að það sé mikið af lóðum á höfuðborgarsvæðinu. En það væri gott að vita hvort það sé eitthvað aðeins á suðvesturhorninu.

###

Virðulegi forseti. Hér áðan fór fram góð og mikilvæg umræða um stöðu mála í Grindavík. Það er mikilvægt að skilaboðin séu skýr og ég vil nýta tækifærið hér og senda baráttukveðjur til allra Grindvíkinga. Við stöndum öll þétt við bakið á ykkur.

En að fyrirspurninni, sem snýr auðvitað að þeim aðstæðum sem uppi eru á húsnæðismarkaði, þá vil ég setja sjónaukann á húsnæðiskrísu Grindvíkinga og þær aðgerðir sem ríkisstjórnin hefur boðað í þeim efnum fyrr í dag. Þá nefndi hæstv. innviðaráðherra ýmsar mótvægisaðgerðir á húsnæðismarkaði sem mikilvægt er að grípa til. Mig langar að fá að setja þetta aðeins í samhengi við þá vinnu sem hæstv. innviðaráðherra setti af stað í fyrra með stýrihópi um breytingar á byggingarreglugerð en í tilkynningu frá Stjórnarráðinu segir, með leyfi forseta, að markmiðið með þeirri vinnu sé „að einfalda stjórnsýslu, auka gæði og neytendavernd og stuðla að aukinni nýsköpun og sjálfbærni.“ Gott mál.

Nú er þessi vinna sem hæstv. ráðherra setti af stað sérstaklega dýrmæt í því ástandi sem við stöndum frammi fyrir en ástandið á húsnæðismarkaði þekkjum við vel. Það er til mikils að vinna að leysa flækjustig, t.d. til þess að nýta betur tíma og krafta verktaka sem flestir hverjir sitja ekki auðum höndum þessi misserin og þurfa nú að bregðast við aukinni stærð á húsnæðismarkaði. Ég vil því spyrja hæstv. innviðaráðherra hvort það komi til skoðunar að grípa inn í þessa vinnu stýrihópsins með aðgerðum til að bregðast við ástandinu núna sem miða að því að einfalda ferli leyfisveitinga eða koma á undanþágum á byggingarreglugerðinni þannig að hægt væri að stytta byggingartíma og þar af leiðandi byggingarkostnað. Það eru auðvitað til fordæmi fyrir því að grípa inn í aðstæður á húsnæðismarkaði, t.d. með frumvarpi sem var tekið á dagskrá þingsins í vetur. Er hæstv. innviðaráðherra að skoða t.d. þessar leiðir, samhliða öðrum mótvægisaðgerðum, til að koma Grindvíkingum með öruggum en skjótum hætti í íbúðarhúsnæði sem fellur að þeirra þörfum og þeirra kröfum?

###
