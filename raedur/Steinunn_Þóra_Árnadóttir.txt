
Frú forseti. Ég verð að viðurkenna það að ég hef klóraði mér svolítið í kollinum í umræðu undanfarna daga og vikna um gullhúðun eða það sem stundum er kallað blýhúðun og jafnvel afhúðun. Ég verð að viðurkenna að ég á svolítið erfitt með að greina hvert markmiðið er með umræðunni og hef þess vegna hlustað á umræðurnar í dag og ákvað að kveðja mér hljóðs.

Fyrst langar mig, af því að hér hefur verið mikið talað um regluverk sem sé íþyngjandi fyrir fyrirtæki og almenning, að halda því til haga að ég tel að regluverk sé almennt og nálega alltaf sett almenningi til verndar og hagsbóta. Við getum nefnt um það alls konar dæmi sem ég veit að við erum ekki alltaf pólitískt sammála um, sumt af því á rætur sínar að rekja til Evrópusambandsins eða EES-gerða og annað bara úr íslenskri löggjöf. Mig langar í þessu samhengi að nefna byggingarreglugerð sem mjög oft er nefnd þegar kemur að íþyngjandi regluverki, reglugerð sem í sögulegu samhengi hefur gert gríðarlega mikið til þess að standa vörð um rétt almennings til góðs og heilsusamlegs húsnæðis.

En að þessari skýrslu og umræðunni um hana. Hér segir að hugtakið gullhúðun sé notað um það þegar stjórnvöld einstakra ríkja ganga lengra og setja íþyngjandi ákvæði umfram þær lágmarkskröfur sem gerðar eru í EES-gerðum við innleiðingu. Tekið er fram að slíkt sé heimilt samkvæmt íslenskum lögum og reglum en þó séu gerðar kröfur um það hvernig það sé gert. Og ég segi bara: En ekki hvað? Við erum löggjafarvaldið á Íslandi og að sjálfsögðu er það okkar að meta hvernig við viljum innleiða þær skuldbindingar sem við höfum undirgengist með því að vera aðilar að hinum evrópska efnahagsmarkaði. Það er mjög oft þannig að það er sveigjanleiki eða valkostur við það hvernig reglur eru innleiddar, þ.e. það er svigrúm innan tilskipunarinnar. Þó þarf að fara fram einhvers konar hagsmunamat um það hvaða leið eigi að fara og það er örugglega oft háð pólitísku mati, stundum flokkspólitísku, örugglega stundum landspólitísku. Það eru alls konar atriði sem geta haft áhrif á það hvaða leið er farin og já, svo getum við gengið enn lengra. Það er það sem pólitík snýst um og það er það sem við erum kosin til að gera.

Margs konar innleiðingar undanfarin ár hafa verið á ýmiss konar fjármálaregluverki til þess að auka öryggi og hagsmuni og til að gæta að hagsmunum almennings til að mynda. Þar höfum við margoft notað svigrúm sem hægt er að nýta sér, t.d. vegna stærðar Íslands og stærðar fyrirtækja þar sem íslensk fyrirtæki eru almennt lítil eða mjög lítil í evrópsku samhengi. Og ég spyr: Verður næsta gullhúðunarumræðan um innleiðingar á sviði fjármálaregluverksins, af því áherslan hér í dag hefur mest verið á umhverfismálin? Mig langar, frú forseti, að taka undir það sem Bjarni Jónsson, þingmaður Vinstri grænna, kom inn á í ræðu sinni hér áðan hvað varðar umhverfismálin sérstaklega.

Virðulegi forseti. Við erum löggjafarvaldið á Íslandi. Við erum aðilar að Evrópska efnahagssvæðinu og höfum skuldbundið okkur til samstarfs og að taka upp regluverk á tilteknum sviðum. En við megum alltaf ganga lengra ef við teljum það þjóna okkar hagsmunum og það er það sem vinnan okkar gengur út á að hluta til.

Að þessum meginsjónarmiðum mínum reifuðum vil ég líka segja það að Alþingi á auðvitað að gaumgæfa og vanda sína löggjöf, hvaðan sem hún á uppruna sinn. Við eigum að gera kröfur um vandaðar greinargerðir með öllum þingmálum því það er til þess að auka gagnsæi, hjálpa okkur að spyrja gagnrýninna spurninga og komast að niðurstöðu. En munum að löggjafarvaldið er okkar. Það er okkar að sníða regluverkið til til þess að það gagnist almenningi hér á landi með sem bestum hætti.

###

Herra forseti. Ég tek undir með þeim sem hafa sagt að þetta sé mikilvæg umræða hér í dag og raunar marglaga, þar sem margir vinklar eru undir sem hvern um sig væri hægt að ræða í ítarlegu máli en er örðugt að gera á tveimur mínútum eins og ræðutíminn er hér. Ég vil því nýta tímann til að koma á framfæri meginsjónarmiði sem ég og við í VG teljum mikilvægt að hafa í huga inn í þessa umræðu. Það er að þegar kemur að orkuskiptum og framleiðslu á rafeldsneyti verði skuldbindingar og ábyrgð Íslands í orkuskiptum og því að ná fram kolefnishlutleysi að vera í forgrunni og allt regluverk verður að tryggja að við getum gert það.

Ég skal ekki segja um það á þessari stundu hversu eða hvort og í hve miklu magni framleiðsla á rafeldsneyti sé hagkvæm vegna stærðar en vil taka undir með þeim sem hafa nefnt að það sé mikilvægt, í það minnsta framan af, að það verði notað hér á Íslandi til að ná fram okkar áformum í orkuskiptum. Ég tel að það sé full ástæða til að skoða það hvort umframorka sem er til eða kann að verða til í raforkukerfum framtíðarinnar nýtist kannski í þetta. Það er mörgu ósvarað enn, en fyrsta atriðið er að við þurfum að hugsa þetta heildstætt og að þetta sé í takti við það sem við ætlum að ná fram í hinu mikilvæga máli, orkuskiptum og kolefnishlutleysi.

Forseti minnir á að ræðutími í sérstökum umræðum er afar takmarkaður.

###

Forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Hákonar Hermannssonar sem 1. varaþingmanns á lista Miðflokksins í Norðvesturkjördæmi. Nefndin hefur fundað til að fjalla um kosninguna og kjörgengið og mælir nefndin einróma með staðfestingu kosningar Hákonar Hermannssonar.

###

Virðulegi forseti. Ég tek heils hugar undir orð hæstv. forsætisráðherra hér áðan en vildi sem nefndarmaður í efnahags- og viðskiptanefnd koma hingað upp og segja að við í Vinstrihreyfingunni – grænu framboði styðjum þetta mál sem og breytingartillögur meiri hlutans. Ég vil líkt og aðrir taka undir það að vinnan við þetta risastóra mál hefur verið krefjandi í nefndinni enda að mörgu að huga. En góðar umræður og samheldni og skilningurinn og sýnin á það hversu mikilvægt málið er hefur haft sitt að segja. Ég vona að við höldum áfram að vinna svona í þeim málum sem lúta að Grindavík og aðstæðum íbúanna þar, hér eftir sem hingað til.

###

Virðulegi forseti. Við í Vinstrihreyfingunni – grænu framboði styðjum þetta frumvarp og breytingartillögurnar við það sem lagðar eru til. Ég vil taka undir með þeim sem hafa talað um gott samstarf í efnahags- og viðskiptanefnd við vinnslu þessa máls. Það skiptir máli. Það er mikilvægt að við náum eins mikilli samstöðu og við ræðum okkur niður á eins mikla samstöðu og hægt er og það tókst svo vel í þessu tilfelli að öll nefndin er á málinu. Það skiptir máli. En þetta frumvarp er auðvitað bara einn biti í því púsluspili og öllum þeim lagabreytingum sem verið er að gera varðandi Grindavík. En þetta er svo sannarlega mál sem skiptir máli og ég treysti því að það verði orðið að lögum hér eftir skamman tíma í kvöld.

###

Frú forseti. Við ræðum hér nefndarálit frá meiri hluta efnahags- og viðskiptanefndar um frumvarp til laga um kaup á íbúðarhúsnæði í Grindavík og ég er ein þeirra sem standa að og skrifa undir þetta nefndarálit. Framsögumaður málsins hefur hér fyrr í dag farið í gegnum nefndarálitið svo og aðrir þingmenn og ég hef ekki hugsað mér að endurtaka það allt í þessari ræðu nú en það eru þó nokkur atriði sem ég vildi koma hér upp og ræða aðeins eða hnykkja á. Fyrst vil ég segja það almennt um þetta frumvarp og til upprifjunar að með því er lagt til að fjármála- og efnahagsráðherra verði skylt að stofna félag sem fái það hlutverk að ganga til samninga um kaup á íbúðarhúsnæði í Grindavík í eigu einstaklinga sem falla undir gildissvið frumvarpsins og óska þess. Það er því hér um gríðarlega stórt, óvenjulegt og mikilvægt frumvarp að ræða og er í mínum huga mjög stórt púsluspil inn í þær aðgerðir og þann stuðning sem ríkið er eðlilega og réttilega að koma með til Grindvíkinga.

Við höfum rætt það hér fyrr í dag að það eru ýmis önnur frumvörp sem taka til annarra atriða og alls ekki hægt að útiloka það og má jafnvel telja líklegt að fleiri frumvörp muni koma í kjölfarið á þessu, m.a. hvað varðar húsnæði lögaðila sem ekki er fjallað um í þessu frumvarpi hér. Við höldum auðvitað bara áfram að fylgjast með málum og vinna hratt og örugglega að þeim og vonandi í jafn ríku samtali og þéttu og við höfum gert við þessi mál fram til þessa.

Mig langar aðeins að koma inn á það vegna þess að það hefur svolítið í umræðunni hér, kannski eðlilega, verið rætt um það að miðað er við brunabótamat í þessu frumvarpi. Ég vil bara árétta að það er til samræmis við það að ef altjón verður á húsi vegna náttúruhamfara, til að mynda ef hús fer undir hraun eins og því miður hefur gerst, þá kemur náttúruhamfaratryggingarsjóður til og fær fólk þá 98% af brunabótamatinu til sín.

Svo hefur talsvert verið rætt um það að í því frumvarpi sem við erum hér að ræða, og verður vonandi samþykkt á eftir, sé miðað við 95% af brunabótamati og hefðu sumir viljað hafa það hærra. Það er bara sjónarmið. En þá langar mig að árétta að hér er um að ræða hús sem standa enn en með frumvarpinu geta þau sem það nær til, þ.e. þetta gildir um íbúðarhúsnæði í eigu einstaklinga sem höfðu þar skráð lögheimili sitt, selt umsýslufélaginu eignina með forkaupsrétti í þrjú ár. Þetta skiptir máli, finnst mér, inn í þetta samhengi.

Í breytingartillögum meiri hluta efnahags- og viðskiptanefndar er verið að leggja það til að tíminn sem einstaklingar hafa til að taka ákvörðun um hvort þau vilji fara þessa leið sé lengdur frá því sem lagt er til í frumvarpinu, sem er 1. júlí, og út þetta ár eða til 31. desember. Það skiptir máli í þessu. Þá er einnig lagt til í breytingartillögu meiri hluta að forkaupsréttur eigenda verði lengdur úr tveimur árum í þrjú ár.

Að auki hefur hér verið bent á og ég ætla bara að nota tækifærið og fagna því að fjármálastöðugleikanefnd Seðlabanka Íslands hefur gefið út yfirlýsingu um að í ljósi þeirra sérstöku aðstæðna sem eru í Grindavík hafi fjármálastöðugleikanefnd ákveðið að rýmka tímabundið langtímaskilyrði þeirra sem eiga og þeirra einstaklinga sem áttu íbúðarhúsnæði í Grindavík 10. nóvember 2023, og hægt er að kynna sér nánar á heimasíðu Seðlabankans.

Til viðbótar þessu öllu langar mig einnig að benda á og grípa niður í nefndarálit meiri hluta efnahags- og viðskiptanefndar þar sem fjallað er um umgengnisrétt en fyrir nefndinni komu fram ábendingar um umgengnisrétt seljanda um eignir. Í greinargerð með frumvarpinu segir að ákvörðun þar að lútandi verði verkefni félagsins. Meiri hlutinn bendir á að reglugerðarheimild í 2. tölul. 1. mgr. 7. gr. frumvarpsins feli í sér heimild ráðherra til að kveða á um umgengnisrétt seljanda. Meiri hlutinn telur heppilegast að það verði gert í góðri samvinnu við seljendur og að tekið verði tillit til sjónarmiða þeirra. Þetta finnst mér allt mikilvægt að hafa í huga þegar við fjöllum um þetta frumvarp og það eru rök fyrir því af hverju sú leið er farin sem hér er lögð til.

Mig langar að einnig að benda á tvær breytingartillögur sem eru í nefndaráliti meiri hlutans — og vil taka það fram að ég er bara að taka dæmi um breytingartillögur en er ekki að fara yfir þær allar, þær eru á sérstöku þingskjali og er hægt að kynna sér og framsögumaður hefur rakið þær hér fyrr í dag í stórum dráttum — en þetta er atriði sem snýr að ráðstöfun eigna sem háðar eru forgangsrétti. Fyrir nefndinni kom fram það sjónarmið að það kynni að ganga gegn markmiðum frumvarpsins að eignaumsýslufélagið hugaði að ráðstöfun eigna sem háðar eru forgangsrétti á meðan óvissa varir um framvindu jarðhræringa í Grindavík og að áður en til sölu eigna af hálfu félagsins komi þurfi að hafa farið fram mat á því hvort lengja beri forgangsréttinn. Meiri hlutinn telur einnig að til þess að standa vörð um markmiðið með frumvarpinu þá sé bætt við málslið sem kveður á um að félaginu sé óheimilt að ráðstafa íbúðarhúsnæði sem háð er forgangsrétti skv. 5. gr. til annarra en forgangsréttarhafa áður en slíkt mat hefur farið fram. Þetta tel ég vera til bóta og vil bara fagna því hvernig nefndin tók utan um þetta mál í sínum störfum.

Að lokum er breytingartillaga sem ég tel algerlega sjálfsagða en líka bara gott að taka fram og hún lýtur að því að meiri hlutinn telur að það eigi að taka skýrlega fram að Ríkisendurskoðun hafi eftirlit með starfsemi félagsins sem hér er lagt til að stofna.

Ég held að með þessu öllu þá séum við að ná býsna vel utan um þennan þátt Grindavíkurmála, þ.e. húsnæði í eigu einstaklinga sem með einhverjum undanteknum en almennt séð höfðu þar búsetu. Ég vona það að að lokinni þessari umræðu og bara núna fljótlega þá klárum við málið og gerum þetta mikilvæga mál að lögum.

###

Frú forseti. Undir það nefndarálit sem við ræðum hér í dag skrifa allir hv. þingmenn í efnahags- og viðskiptanefnd og það eru að mínu mati meðmæli með störfum nefndarinnar þegar við komumst að slíkri niðurstöðu. Líkt og ég fór yfir í framsöguræðu minni og hef gert líka hér í andsvörum hafa hér mörg frumvörp verið gerð að lögum sem búa til ákveðna heildarmynd eða er í það minnsta ætlað að gera það. Það munu einhverjir hlutir áfram standa út af og ég tel einboðið að við munum halda áfram í þessari vinnu, fara yfir það hvernig þessi úrræði eru að virka og halda vinnunni áfram. Hér í dag er verið að stíga mjög mikilvæg skref.

###

Frú forseti. Ég vil byrja á að taka það fram að þau frumvörp sem ég nefndi hér áðan um ýmiss konar stuðning við Grindavík fór ég bara með eftir minni þannig að hér er ekki um einhvern fullkominn eða tæmandi lista að ræða heldur var þetta nefnt í dæmaskyni um það sem hefur verið gert.

Frú forseti. Svo langar mig að segja að mér finnst í þessum andsvörum hér kannski aðeins verið að búa til pínulítið meiri, ég ætla ekki að segja ágreining heldur svona blæbrigði um það hversu hratt málin koma og hversu lengi úrræði eigi að gilda. Mér hefur fundist vera samhugur í vinnunni um að það sem við viljum gera er að skapa fyrirsjáanleika í aðstæðum þar sem við vitum ekki hvað gerist næst. Ég hef ekki upplýsingar um það hvar sú vinna er stödd sem varðar til að mynda mál sem snúa að húsnæði lögaðila. Ég veit það bara ekki. En líkt og við höfum rætt um í efnahags- og viðskiptanefnd þá telur nefndin öll það mikilvægt að við höldum áfram að fylgjast með og fylgja þessum málum eftir og ég hef fulla trú á því að það muni nefndin gera.

###

Frú forseti. Ég hef ekki áhyggjur af því að stjórnvöld halli sér aftur í stólnum og sjái  bara til hvað gerist. Ég held að við séum öll, hvort sem við erum þingmenn eða ráðherrar í ríkisstjórn, að skoða hvað er nauðsynlegt að gera og hvernig. Það kann að vera, ég veit það ekki, að áður en þessu þingi lýkur fyrir vorið  sé nauðsynlegt að gera einhverjar breytingar. Ég tel ekki hægt að segja fyrir um það núna en  vil bara ítreka það að þegar svona óvenjulegar aðstæður koma upp þá eigum við öll að vinna að því og greiða fyrir því að það sé bæði hugsað fram í tímann en jafnframt brugðist við því sem jafnvel engum datt í hug að gæti mögulega gerst.

###

Frú forseti. Ég þakka andsvarið. Ég er bara sammála hv. þingmanni um  að hér eftir sem hingað til þarf að fylgjast með stöðu mála, fylgjast með hvernig þær ráðstafanir sem við erum að grípa til með lögum hér á Alþingi eru að virka fyrir einstaklinga og fyrirtæki í Grindavík og vera með augun opin fyrir því hvort það sé eitthvað annað eða öðruvísi eða meira sem rétt væri að gera. Ég vona að við berum  gæfu til þess meðan við erum í því óvissuástandi sem nú er, vegna þess að við vitum ekki hvernig náttúran mun haga sér, að vinna saman í þessum málum líkt og við höfum gert hingað til. Ég held að það skili þegar upp er staðið  bestum árangri.

###

Frú forseti. Ég ætla bara að mótmæla því að það sé látið liggja að því að áætlanagerðin sé ekki jafn góð og mikil og mögulegt er við þessar aðstæður. Ég tel að stjórnvöld hafi einmitt vandað sig við það að bregðast við aðstæðum. Það var til að mynda farið í byggingu varnargarða sem ég tel að skipti mjög miklu máli. En því miður er það þannig, og við þekkjum það frá allt of mörgum dæmum í okkar landi, að það verður ekki fyrir öllu séð þegar kemur að náttúruvá. En ég tel einmitt að með vinnu almannavarna og samvinnu almannavarna og stjórnvalda hafi verið tekið af festu á málum og reynt að undirbúa sig eins og mögulegt er.

###

Frú forseti. Ég þakka andsvarið. Ég er ekki sammála því að það hafi liðið eitthvað sérstaklega langur tími, svona miðað við allt og allt sem þarf að huga að þegar kemur að aðgerðum. Hins vegar skil ég mætavel að íbúum í Grindavík finnist tíminn allt of langur, annað væri held ég bara að ætlast til einhvers  ómannlegs af fólki, að vilja ekki sjá hlutina gerast hraðar. En mér finnst líka mikilvægt að það sé vandað til verka, bæði þegar frumvörp koma fram og eru samin en svo líka hér í meðförum þingsins þar sem við höfum sniðið af agnúa eða breytt hlutum. Auðvitað væri það í einhvers konar fullkomnum heimi þægilegast ef hægt væri að setja fram eitt frumvarp sem tæki bara á öllum málum. En það er ekki raunhæft því að þetta snýst um breytingar á ýmiss konar lögum sem hafa verið gerðar og munu verða gerðar og svo getum við aldrei vitað alveg hvað gerist næst. Mér finnst við hafa náð einhvers konar lendingu, sérstaklega með því sem núna er verið að gera sem lýtur að því að lengja í frestum á því hversu lengi úrræðin gilda, og vona þar með að við séum að slá á óvissu Grindvíkinga, sem er mjög mikilvægt. Auðvitað er það bara mannlegt að vilja að hlutirnir gerist hratt og hraðar en okkur tekst kannski að vinna mál.

###

Frú forseti. Við ræðum hér um nefndarálit með breytingartillögu um frumvarp til laga um tímabundinn rekstrarstuðning vegna náttúruhamfara í Grindavíkurbæ. Undir þetta álit skrifa allir hv. þingmenn efnahags- og viðskiptanefndar. Mig langar að byrja mál mitt, líkt og margir aðrir hafa gert, á að þakka fyrir vinnuna og samstarfið í nefndinni. Það er auðvitað frábært þegar við getum náð saman og að við leggjum okkur eftir því að gera það.

Þetta frumvarp um tímabundinn rekstrarstuðning er eitt og sér auðvitað bara eitt púsluspil inn í þann nauðsynlega og mikilvæga stuðning sem við hér á Alþingi höfum verið að vinna að og samþykkja á síðustu dögum og vikum. Þetta er einungis eitt skref af mörgum. Það eru mál sem við höfum áður samþykkt sem skipta líka máli, svo sem lög um frestun opinberra gjalda, stuðningur vegna greiðslu launa, sértækur húsnæðisstuðningur og breyting á lögum um tekjuskatt sveitarfélaga, bara til að nefna hér eitthvað, og á eftir ætlum við að ræða mun stærra mál sem snýr að kaupum á húsnæði einstaklinga.

Það sem mér finnst mikilvægt og við gerðum hér í vinnu nefndarinnar var þar sem við tókum mið af sjónarmiðum sem komu fram og erum að lengja hér í ýmsum dagsetningum. Ég held að það sé mikilvægt og gott því að eins og hefur auðvitað komið fram og við vitum öll þá eru atburðir enn í gangi. Því miður veit enginn alveg hvað gerist næst eins og er þegar um náttúruhamfarir er að ræða en ekki síður erum við líka að skýra og taka af vafa um það hvernig hlutir eigi að rekast saman, til að mynda hvernig rekstrarkostnaður sé reiknaður út og samspil rekstrarstuðnings og launa. Þetta skiptir allt saman máli og ég held að við séum sammála um að sé allt til mikilla bóta.

Hér fyrr í umræðunni var bent á að það færi betur á því að hnika til dagsetningu vegna ákvæða um arðgreiðslur. Mér finnst þetta góð ábending og tel hana ekki flókna í rauninni í framsetningu og vænti þess að hún komi hér fram annaðhvort undir umræðunni eða síðar.

Ég vil að lokum bara þakka fyrir umræðuna hér og endurtaka það að þetta frumvarp eitt og sér er auðvitað ekki hægt að líta á sem þann stuðning sem verið er að veita almennt og koma til móts við þær hrikalegu aðstæður sem íbúar í Grindavík standa frammi fyrir heldur er þetta partur af stærri heildarmynd og að sjálfsögðu munum við hér eftir sem hingað til fylgjast með þróun mála og sjá hvað hvaða aðstæður koma upp og hvernig við getum brugðist við þeim. Það er nauðsynlegt að gera í ástandi eins og þessu. Þessari vinnu verður bara að halda áfram og henni verður að vinda fram líkt og náttúruhamförunum vindur fram.

###

Virðulegi forseti. Mér finnst skipta máli inn í þessa umræðu að að sjálfsögðu á að fara eftir samþykktum Alþingis í málum en hæstv. ráðherrar þurfa auðvitað líka að leggja fram ekki bara eitthvert frumvarp einhvern veginn um eitthvað heldur þarf það að vera röklega og skynsamlega uppbyggt til að ná þeim árangri sem til er ætlast með því. Ég heyrði ekki betur en að það væri vinna í gangi og ég ætla að trúa því og treysta að hún muni skila árangri á endanum. Það er vissulega rétt að tíminn verður lengri en upphaflega var lagt upp með en þannig er það nú stundum. En mér finnst það líka skipta máli í þessu að frumvarpið sjálft  taki til þess sem það á að gera og til þess er mikilvægt að fara í vinnu  og ég gat ekki heyrt annað en að hæstv. ráðherra væri að vinna hana.

###

Heyr, heyr.Herra forseti. Ég þakka hæstv. heilbrigðisráðherra fyrir svörin. Það er auðvitað gott að heyra að það hafi verið gripið til viðeigandi ráðstafana og smitrakning farið í gang. Mér finnst hins vegar mikilvægt að setja fókusinn á það að við verðum að ná upp bólusetningarhlutfallinu því það er það sem tryggir hjarðónæmi, það er það sem tryggir vernd þeirra sem veikastir eru fyrir og geta ekki fengið bólusetningu. Við þekkjum þetta úr umræðunni um Covid. Við vitum það líka að það mun alltaf berast hingað smit, fólk er einfaldlega svo mikið á faraldsfæti. Það eru fleiri sjúkdómar sem ég ætla samt ekkert að fara að kafa ofan í í þessari fyrirspurn, en ég vil bara nefna alvarlega sjúkdóma eins og til að mynda rauða hunda. Þar er líka mikilvægt að við höldum uppi bólusetningarhlutfallinu. Ég vil því brýna hæstv. ráðherra um að láta þetta mál verða til þess að vekja okkur og við förum í alvöruátak til þess að tryggja hér hjarðónæmi við sjúkdómum sem við eigum bólusetningu við.

###

Virðulegur forseti. Sóttvarnalæknir fékk tilkynningu fyrir nokkrum dögum frá Landspítala um fullorðinn einstakling sem greindist með mislinga. Mislingar eru bráðsmitandi veirusjúkdómur og við sem samfélag höfum búið svo vel að okkur hefur kannski á nokkrum áratugum tekist að gleyma því hversu hættulegur sjúkdómur þetta getur verið þó svo að sem betur fer sleppi flestir vel frá honum. Í umfjöllun um þetta mál núna hefur jafnframt komið fram að samkvæmt nýjustu samantekt landlæknis er þátttaka landsmanna í mislingabólusetningu nú komin niður fyrir 90%, sem er of lágt hlutfall til að viðhalda hjarðónæmi. Mig langar því að spyrja hæstv. heilbrigðisráðherra hvort og þá til hvaða ráðstafana hafi verið tekið eða sé hægt að taka til þess að tryggja með sem bestum hætti að fólk nýti sér bólusetningar til þess að við getum haldið áfram að viðhalda þeim mikilvæga árangri sem hefur náðst hvað varðar heilsufar þjóðarinnar með því að koma í veg fyrir mislingafaraldra. Við þekkjum í gegnum Íslandssöguna að þeir blossuðu hér alltaf reglulega upp og úti um allan heim og urðu allt of mörgum mjög skeinuhættir og gátu leitt til alvarlegra veikinda.

###

Forseti. Stjórnskipunar- og eftirlitsnefnd hefur fengið til meðferðar tilkynningar landskjörstjórnar um kosningu Ingerar Erlu Thomsen sem 3. varaþingmanns á lista Samfylkingarinnar – jafnaðarflokks Íslands í Suðurkjördæmi og Guðrúnar Sigríðar Ágústsdóttur sem 2. varaþingmanns á lista Sjálfstæðisflokksins í Norðvesturkjördæmi. Nefndin hefur fundað til að fjalla um kosningarnar og kjörgengið og mælir nefndin einróma með staðfestingu kosningar Ingerar Erlu Thomsen og Guðrúnar Sigríðar Ágústsdóttur.

###

Herra forseti. Hv. þingmaður kom inn á atriði sem mér finnst mikilvægt inn í þetta norræna samstarf. Okkur á Íslandi hefur stundum þótt við vera svolítið á jaðrinum, verandi eyja og einmitt talsvert langt frá Eyrarsundi, en kannski má segja að að hluta til gildi það sama um nyrstu svæðin í Noregi, Svíþjóð og Finnlandi. Þau eiga ákveðna hluti sameiginlega með okkur hér á Vestur-Norðurlöndum, Íslandi, Færeyjum og Grænlandi, og ég held þess vegna að það sé gott að fá þessar áherslur líka inn í samtalið sem á sér stað í Norðurlandaráði.

Vegna umræðunnar um tungumál, og ég skal ekki segja hvert hún mun þróast í framtíðinni, þá langaði mig bara að nota tækifærið og koma því að að á næstu þemaráðstefnu sem halda á í Tasiilaq á Austur-Grænlandi núna í mars ætlum við að ræða stöðu örtungumála í hinum stafræna heimi. Það held ég að sé ekki síður mikilvægt — af því að hér höfum við verið að ræða um fríverslun og ýmislegt og áherslan í fyrra var svolítið mikið á fæðuöryggi en nú verður áherslan mikið á stöðu tungumálanna — bæði fyrir okkur sem svæði þar sem við eigum það sameiginlegt að tala öll örtungumál, og íslenskan er þar allt í einu langstærst í samhengi hlutanna. Eins skiptir þetta svo miklu   fyrir sjálfsmynd okkar ríkja sem þjóðar. Þar held ég að við eigum sérstaklega að horfa á stöðu grænlenskunnar sem er mikilvægt að spjari sig inni í framtíðinni.

###

Herra forseti. Ég kem upp í andsvar fyrst og fremst til að þakka hv. þingmanni fyrir að stíga hér inn í þessa umræðu og vera svona jákvæður í garð þessa samstarfs. Ég er hjartanlega sammála því að kunnátta í dönsku eigi ekki að vera grundvöllurinn að því hvort hægt sé að taka þátt í vestnorrænu samstarfi og í rauninni að tungumálakunnátta sé fyrsta varðan að því að geta tekið þátt í einhvers konar samstarfi. Þetta fjallar auðvitað um það að hafa eitthvað pólitískt inn í umræðuna að leggja.

Varðandi stöðu nágranna okkar sem ekki eru sjálfstæð ríki, í það minnsta ekki enn þá, inni í Norðurlandaráði langar mig að segja — og hér tala ég fyrir mig persónulega en ekki fyrir hönd alls Vestnorræna ráðsins þótt ég haldi að við séum á svipuðum slóðum — að mér finnst mikilvægt, vegna þess að það eru skiptar skoðanir um hvort löndin eigi að verða sjálfstæð innan landanna, að við hlustum eftir því og það eru líka skiptar skoðanir á því á hvaða hraða það eigi að gerast og auðvitað eigum við að hlusta eftir því. En hins vegar tel ég að þegar kemur að starfinu í Norðurlandaráði eigi að vera hægt að koma því þannig fyrir að þau sjálfstjórnarsvæði sem þarna eru hafi þar sama rétt og sjálfstæðu ríkin. Ég held að það myndi styrkja þetta svæði og auðvitað þessi lönd líka inn í hið norræna samstarf.

###

Herra forseti. Ég þakka hv. þingmanni fyrir andsvarið og spurninguna. Fyrst langar mig að segja að notkun á dönsku hefur verið talsvert til umræðu í Vestnorræna ráðinu að undanförnu og við höfum svona aðeins verið að þróa okkur áfram með notkun á túlkabúnaði, því að það sýnir sig að þingmenn, sérstaklega Íslands og Grænlands en þó einnig Færeyja, sem eiga þó auðveldast með dönskuna, geta átt í miklu dýpri samræðum með því að tjá sig á móðurmáli sínu. Það er bara staðreynd sem við þurfum að taka með í reikninginn í okkar starfi. Hvert og hvernig það mun þróast get ég ekki sagt til um en hér er einhvers konar gerjun í gangi.

Varðandi beina aðild Færeyja og Grænlands að Norðurlandaráði þá sat ég, líkt og hv. þingmaður, og hlustaði á ræðu Mútes B. Egedes á fundi Norðurlandaráðs, sem var mjög áhrifamikil, og ég hef  líka heyrt hvað Færeyingar hafa segja. Þetta hefur ekki verið tekið upp sem einhver formlegur liður til umræðu innan Vestnorræna ráðsins en það er hins vegar þannig að við höfum einfaldlega hlustað á það hvernig sérstaklega Grænland telur heppilegast fyrir sig að haga málum til þess að þeirra rödd heyrist sem tærast í þessu samstarfi. Við höfum hingað til, þótt bara með óformlegum hætti sé, hlustað á og stutt við þeirra málflutning.

###

Frú forseti. Ég mun hér gera grein fyrir starfi Vestnorræna ráðsins fyrir árið 2023 og stikla á stóru. Vestnorræna ráðið er samstarfsvettvangur þingmanna frá Íslandi, Færeyjum og Grænlandi. Í ráðinu sitja sex þingmenn frá hverju landi. Aðalmenn í Íslandsdeild Vestnorræna ráðsins voru við upphaf árs 2023 auk mín, hv. þingmenn Eyjólfur Ármannsson varaformaður, þingflokki Flokks fólksins, Ásmundur Friðriksson, þingflokki Sjálfstæðisflokks, Kristrún Frostadóttir, þingflokki Samfylkingarinnar, Þorbjörg Sigríður Gunnlaugsdóttir, þingflokki Viðreisnar og Þórarinn Ingi Pétursson, þingflokki Framsóknarflokks.

Í september urðu þær breytingar á skipan Íslandsdeildar að Jón Gunnarsson tók sæti Ásmundar Friðrikssonar sem aðalmaður og Sigmundur Davíð Gunnlaugsson úr þingflokki Miðflokksins tók sæti Kristrúnar Frostadóttur.

Íslandsdeild Vestnorræna ráðsins tók virkan þátt í starfi ráðsins á árinu og vann að framgangi vestnorrænna mála á Alþingi. Íslandsdeildin lagði fram tillögu til þingsályktunar á 153. þingi um framfylgd fjögurra ályktana Vestnorræna ráðsins sem samþykktar voru á ársfundinum 2022. Tillagan var samþykkt sem ályktun Alþingis nr. 16/153 hinn 23. maí 2023. Vestnorræna ráðið er ólíkt öðru alþjóðastarfi sem Ísland tekur þátt í að því leyti að tillögur sem samþykktar eru í ráðinu eru jafnframt lagðar fram til samþykktar á þjóðþingunum þremur.

Íslandsdeild Vestnorræna ráðsins hélt níu fundi á árinu þar af einn sameiginlegan fund með Íslandsdeild Norðurlandaráðs og Íslandsdeild þingmannaráðstefnu um norðurskautsmál. Þetta kom hv. þm. Bryndís Haraldsdóttir einnig inn á í skýrslu um starfsemi Íslandsdeildar Norðurlandaráðs hér áðan. Málefni þessara Íslandsdeilda hafa nefnilega þó nokkra snertifleti og gagnlegt er að funda sameiginlega um sameiginleg áherslumál og einnig til að skiptast á upplýsingum um hvað er að gerast í þessu samstarfi og að hverju hinar Íslandsdeildirnar eru að vinna að.

Á hefðbundnu starfsári kemur ráðið saman tvisvar, þ.e. þingmennirnir 18 samanlagt frá öllum löndunum þremur, annars vegar á þemaráðstefnu að vetri og hins vegar á ársfundi að hausti. Á árinu 2023 fór þemaráðstefnan fram í Þórshöfn í Færeyjum og ársfundurinn var haldinn hér í þessum sal, sem Alþingi var svo vinsamlegt að lána okkur undir ársfundinn.

Þemaráðstefnan fór fram í Þórshöfn í Færeyjum dagana 6.–10. febrúar. Óveður setti strik í reikninginn og varð grænlenska landsdeildin veðurteppt í Kaupmannahöfn og tók þátt í ráðstefnunni í gegnum fjarfundabúnað. Þetta er svolítið þekkt stef í samstarfi þessara landa. Við búum mjög norðarlega og allra veðra er von, sérstaklega á veturna, en tæknin bjargaði því sem bjargað varð þarna. Það var auðvitað mikil synd að grænlenska landsdeildin kæmist ekki á staðinn til að taka þátt í fundinum en þó skömminni skárra að hún gat þó verið með í fjarfundabúnaði. Yfirskrift ráðstefnunnar var Fæðuöryggi og sjálfbærni á Vestur-Norðurlöndum. Áhersla var lögð á að styrkja vestnorræna samvinnu á sviði matvælaframleiðslu, sjálfbærni og fæðuöryggis. Utanaðkomandi áhrif á borð við heimsfaraldur og árásarstríð Rússa í Úkraínu sýna glöggt hve mikilvægt er að tryggja eigin fæðuöryggi.

Ársfundur ráðsins var, eins og áður sagði, haldinn hér í þessum þingsal í lok ágúst. Á honum voru samþykktar fjórar ályktanir sem verða sendar til þjóðþinga landanna þriggja til umfjöllunar og ríkisstjórna. Þar eru stjórnvöld og ríkisstjórnir hvattar til samvinnu, fundahalda og að skiptast á reynslu sinni. Þrjár þessara ályktana tengjast fæðuöryggi, ein fjallar um hafið sem matarkistu okkar á Vestur-Norðurlöndum, önnur um sameiginlegar vestnorrænar næringarráðleggingar og sú þriðja um matarsóun. Fjórða ályktunin hvetur stjórnvöld til að kanna möguleika á auknu samstarfi í tengslum við lýðskóla, danska orðið er „efterskole“, með leyfi forseta. Þar er námsframboð fyrir nemendur á aldrinum 14–18 ára sem ekki eru í hefðbundnu námi. Við höfum í rauninni ekki þetta námsframboð hér en gætum tekið þátt í því með hinum vestnorrænu löndunum ef þessi tillaga yrði samþykkt.

Í tengslum við ársfundinn hélt Vestnorræna ráðið opinn borgarafund í Norræna húsinu í Reykjavík. Þetta var fyrsti opni borgarafundurinn sem ráðið heldur en ákvörðun var tekin um að halda slíkan fund á ársfundi ráðsins í Nuuk árið 2022. Umfjöllunarefni fundarins var hvað vestnorrænu löndin eiga sameiginlegt og á hverju samvinna þeirra byggist en fundurinn heppnaðist mjög vel og aðsókn var ekki bara góð heldur fór hún fram úr okkar björtustu vonum. Það er verið að skipuleggja það í tengslum við næsta ársfund sem verður haldinn í Færeyjum að þá verði haldinn svona opinn borgarafundur þar.

Á ársfundinum í ágúst tók Jenis av Rana, formaður færeysku landsdeildarinnar, við sem formaður Vestnorræna ráðsins en fram að því hafði ég gegnt formennsku ráðsins í eitt ár frá ágúst 2022. Í Vestnorræna ráðinu er sá háttur hafður á að löndin skiptast á að fara með formennsku eitt ár í senn. Sem formaður Vestnorræna ráðsins tók ég þátt í fundi þingmannaráðstefnu um norðurskautsmál sem fram fór í Washington í apríl en Vestnorræna ráðið og þingmannanefnd um norðurskautsmál hafa gert með sér samstarfssamning. Á fundinum var helst á dagskrá starf þingmannanefndarinnar og hvernig hægt er að halda starfinu áfram án þátttöku Rússa eftir innrás þeirra í Úkraínu. Jafnframt voru rædd þau mál sem brenna á öllum samfélögum á svæðinu, þ.e. loftslagsbreytingar, staða ungs fólks og framtíðarþróun svæðisins.

Þá hélt Vestnorræna ráðið í samstarfi við Norðurlandaráð og þingmannaráðstefnu um norðurslóðamál málstofu á Hringborði norðurslóða sem fram fór í Reykjavík í október. Málstofan bar yfirskriftina Fæðuöryggi og sjálfbærni á norðurslóðum. Mikilvægi þess að nota auðlindir á sjálfbæran hátt og velja heildstæða nálgun þegar kemur að fæðuöryggi voru aðaláherslur umræðunnar.

Venju samkvæmt tók forsætisnefnd Vestnorræna ráðsins þátt í þingi Norðurlandaráðs sem fram fór í Stórþinginu í Ósló að þessu sinni. Í forsætisnefnd eiga formenn landsdeildanna þriggja sæti, einn frá Íslandi, einn frá Færeyjum og einn frá Grænlandi. Forsætisnefnd Vestnorræna ráðsins fundar við það tækifæri með forsætisnefnd Norðurlandaráðs og á auk þess fund með samstarfsráðherrum Vestur-Norðurlandanna. Fundarefnin voru þau fjölmörgu sameiginlegu málefni ráðanna tveggja, svo sem fæðuöryggi, samfélagslegt öryggi, málefni ungs fólks o.fl.

Í nóvember fundaði forsætisnefnd Vestnorræna ráðsins með DEEA nefnd Evrópuþingsins í Brussel. Sú nefnd sinnir samskiptum Evrópuþingsins við Sviss, Noreg, Ísland og EES auk norðursins. Hv. þm. Eyjólfur Ármannsson, varaformaður Íslandsdeildar, sótti fundinn af hálfu Íslandsdeildar Vestnorræna ráðsins. Helstu mál á dagskrá voru norðurslóðamál, öryggismál og loftslagsmál.

Virðulegur forseti. Ég hef nú stuttlega farið yfir starfsemi Íslandsdeildar Vestnorræna ráðsins fyrir síðastliðið ár en vísa að öðru leyti til ársskýrslunnar í heild sem liggur frammi og er aðgengileg á vef Alþingis.  Ég vil einnig nota þetta tækifæri og þakka þingmönnum Íslandsdeildarinnar fyrir ánægjulegt og ekki síður skemmtilegt samstarf á síðastliðnu ári.

###

Frú forseti. Ég þakka hv. þingmanni fyrir svörin. Já, því miður er það staðreynd að það horfir mjög ófriðlega í heiminum akkúrat núna með stríði í Evrópu en einnig með sífellt auknum átökum víðs vegar um heiminn og eins versnandi stöðu mannréttinda á mjög mörgum stöðum. Mér finnst mikilvægt að við sem þjóð og partur af Norðurlöndunum komum inn í þá umræðu af ábyrgð. Við erum sem svæði gríðarlega rík samanborið við aðra heimshluta og búum við mun betri lífskjör en nálega allir aðrir heimshlutar. Mér finnst þess vegna skipta máli að við nálgumst málin þannig að við leggjum eitthvað til uppbyggingar á öðrum svæðum en stuðlum ekki að frekara niðurrifi, eins og er mín bjargfasta skoðun að hernaður geri alltaf. En ég get tekið undir það að umræðan um öryggis- og varnarmál mætti oft vera meiri og mætti vera dýpri. En að sama skapi held ég líka að sú umræða eigi að snúast um hvernig við komum á friðsamlegum lausnum. Þar getum við t.d. lært ýmislegt af hinum Norðurlöndunum sem hafa til að mynda að bjóða upp á nám í friðarfræðum og hvernig eigi að leysa úr erfiðum deilum með samningaumræðu.

###

Frú forseti. Ég hef fylgst með þessari umræðu í þingsal um skýrslu um starf Íslandsdeildar Norðurlandaráðs og langaði aðeins að koma hér inn í lokin. Mér fannst hv. þm. Bryndís Haraldsdóttir taka umræðuna ágætlega saman og mér fannst hv. þingmaður, sem ég er ekki alltaf alveg sammála öllum áherslum hjá, þó taka ágætlega vel utan um ólík sjónarmið í sinni ræðu og eins hér í lokaræðu sinni. Mig langaði hins vegar að koma hér upp og ítreka það varðandi umræðu um að koma á fót norrænum her, sem ég er algerlega andvíg og tel ekki vera farsælt, að ég myndi vilja sjá áhersluna frekar á það hvað Norðurlöndin og Norðurlandaráð geta gert í samstarfi við það að koma að umræðum og málaleitunum um að koma á friði í heiminum. Almennt séð, þó með undantekningum, held ég að við séum þekkt sem svæði þar sem friður hefur ríkt og við höfum ekki verið mjög árásargjörn í garð annarrar þjóðar. Það tel ég vera gríðarlega mikinn styrk og ég myndi áfram vilja sjá áhersluna þar. Ég átta mig alveg á því að það er líka í takt við mjög margt sem hv. þingmaður hefur sagt en mig langaði að koma því hér að að mér finnst mikilvægt að áherslan verði í þá átt en alls ekki í átt að meiri hernaði.

###

Frú forseti. Mig langar að þakka fyrir einstaklega skemmtilega og líflega umræðu. Ég þakka hæstv. heilbrigðisráðherra fyrir hans svör og vona að ég fái hér á eftir svör við síðustu spurningunum, m.a. því hvernig ráðherrann ætlar að tryggja að útvistun verkefna bitni ekki á opinbera kerfinu, t.d. þegar kemur að mannafla. Mig langar að þakka sérstaklega hlý orð í minn garð frá hv. þm. Bergþóri Ólasyni um að sósíalisminn hafi skinið í gegn í minni ræðu. Ég er ánægð með að heyra það vegna þess að mér finnst skipta máli að þegar kemur að heilbrigðismálunum þá gildi það sama eins og í svo mörgu öðru, að við sem einstaklingar í samfélagi leggjum til eftir getu og uppskerum eftir þörfum, svo ég vitni nú bara í Karl Marx. Þar eru það nefnilega einstaklingarnir sem eiga að uppskera eftir þörfum. En líkt og ég kom inn á í ræðu minni þá tel ég ekki að aðrir eigi að hagnast sérstaklega á krankleika annarra þótt auðvitað eigi að vera hægt að reka hlutina. Ég get tekið undir það að heilbrigðiskerfið eigi að kosta með fé almennings, hjartanlega sammála því, og að sjúklingurinn eigi alltaf að vera í fyrsta sæti, algerlega. En hvernig er sjúklingurinn í fyrsta sæti ef valið stendur á milli þess að bíða lengi eftir opinberri þjónustu sem er á viðráðanlegu verði eða að þurfa að borga fúlgur fjár til þess að komast í aðgerðir hjá einkaaðilum í einkarekstri? Sjúklingurinn er nefnilega líka skattgreiðandinn. Við getum öll lent í því að vera sjúklingar og verið það á einhverjum tímapunkti og það er þess vegna sjúklingurinn sem fjármagnar heilbrigðisþjónustuna  og hann á rétt á að fá góða þjónustu en ekki að hlutunum sé þannig hagað að aðrir geta haft af því ótæpilegan gróða eins og ég hef áhyggjur af að geti orðið.

###

Virðulegi forseti. Ég vil byrja á að þakka hæstv. heilbrigðisráðherra Willum Þór Þórssyni fyrir að taka vel í að eiga þessa sérstöku umræðu hér í dag. Ég hlakka til umræðunnar og einnig að heyra frá hv. þingmönnum. Heilbrigðismál eru í hugum margra einhver mikilvægasti málaflokkurinn sem við ræðum hér og í samfélaginu enda oft um heilsu fólks og líf  að ræða. Ég vil meina að aðgangur að góðri heilbrigðisþjónustu sem almenningur hefur aðgang að, og þá ekki síst fjárhagslegan aðgang að, sé einn af meginþáttum þess sem skilgreinir gott velferðarsamfélag. Hér á landi ríkir sátt um að heilbrigðiskerfið sé rekið af hinu opinbera án hagnaðarsjónarmiða enda hefur heilbrigðiskerfið verið rekið á félagslegum grunni frá síðari hluta 20. aldarinnar og segja má að opinbert heilbrigðiskerfi sé hluti af samfélagssáttmála Íslendinga. Ég vona það að hér í þessari umræðu verði henni ekki drepið á dreif með því að fara að tala um frjáls félagasamtök og sjálfseignarstofnanir, sem einnig er löng hefð fyrir hér á landi, en, og þetta er mikilvægt en, eru ekki rekin með hagnaðarsjónarmið að leiðarljósi.

Undanfarin misseri hefur borið á aukinni útvistun verkefna, þar á meðal þriðja stigs heilbrigðisþjónustu eða sjúkrahúsþjónustu til einkarekinna sjúkrahúsa. Hér er m.a. um að ræða útvistun liðskiptaaðgerða til einkaaðila sem marka í mínum huga ákveðin vatnaskil, ekki síst í ljósi þeirrar uppbyggingar sem verið hefur hjá hinu opinbera með liðskiptasetri á Akranesi sem tók til starfa fyrir fáeinum misserum. Það hafa komið tímabil þar sem útgjöld ríkisins til einkareksturs hafa aukist um tugi prósenta meðan þau hafa nánast staðið í stað til opinbers reksturs. Í undirbúningi fyrir þessa umræðu sá ég m.a. ummæli frá þáverandi landlækni árið 2017 sem talaði einmitt um þetta. En þessi tölfræði tók reyndar stakkaskiptum þegar Svandís Svavarsdóttir, hæstv. matvælaráðherra, tók við í heilbrigðisráðuneytinu árið 2017 og efldi mjög opinbera hluta kerfisins og þá ekki hvað síst heilsugæsluna. Hið opinbera kerfi þarf að standa af sér orrahríð, sérstaklega frá hægri, um óhagkvæmni og óskilvirkni, en sú leið hægri manna að skerða fjármögnun til opinberra innviða og kalla síðan eftir hagkvæmum, skilvirkum lausnum er gömul saga og ný. Það sem skýtur kannski skakkast við í þessu öllu er að fjármögnun hins opinbera heilbrigðiskerfis er með besta móti og ég sé ekki að hún kalli á útvistun verkefna. Það allra versta í mínum huga er þó þegar heilsufar fólks er haft að féþúfu og hægt að maka krókinn á veikindum fólks og ég hef áhyggjur af því að við séum að færast í slíka átt.

Því tel ég eðlilegt að hér fari fram umræða um fyrirætlanir ráðherra því að ekki er að merkja að sérstök stefnumótun sé að baki þeim breytingum sem boðaðar hafa verið. Ég vil því spyrja hæstv. ráðherra hvort farið hafi  verið í heildstæða stefnumótun um útvistun aðgerða og einkavæðingu í heilbrigðiskerfinu og hver áform ráðherra varðandi einkavæðingu hjúkrunarheimilanna séu. Þá hafa komið fram þau rök að aukin skilvirkni fáist með útvistun, til að mynda liðskiptaaðgerða. Ég vil að ráðherra svari því með hvaða hætti skilvirkni aukist, hvort ráðherra hafi áhrif  áform um frekari útvistun aðgerða og þá hvaða aðgerða, á hvaða gögnum slíkar ákvarðanir byggist og hvernig ráðherra ætli að tryggja að útvistun bitni ekki á opinbera kerfinu, m.a. þegar kemur að mannafla. — Ég hlakka til þessarar umræðu.

###

Frú forseti. Ég vil byrja á að þakka hæstv. ráðherra fyrir svörin hér sem ég held að séu gagnleg til að vinna áfram með. Ég vil líka þakka þeim hv. þingmönnum sem hafa komið með innlegg inn í umræðuna. Ég  segi að ég þakki hæstv. ráðherra fyrir svörin til að vinna áfram með, því að mér finnst blasa við af þeim að það eru hlutir í lagaumhverfinu sem þarf að skerpa á. Mér heyrist  það  til að mynda vera í þá átt að það sé alveg skýrt að það verði að leggja rafhlaupahjólunum inn á skilgreindu svæði og að það sé ekki hægt að komast upp með að skilja þau eftir annars staðar. Þetta er greinilega mál sem þarf líka að taka upp á vettvangi sveitarstjórnarstigsins því að það er rétt sem hæstv. ráðherra bendir á, að sveitarfélögin hafa líka skyldum að gegna í að koma hér á góðu umhverfi um þessi farartæki.

En ein af ástæðunum fyrir því að ég legg svona mikla áherslu á mikilvægi þess að það verði að leggja rafhlaupahjólunum innan skilgreindra marka er bæði slysahættan, ekki endilega fyrir rafhjólanotandann, sem er bara farinn eitthvert annað, heldur fyrir hina sem eru á ferðinni. Hjólreiðamenn hafa lýst því hvernig þeir lenda í slysum þar sem þeir eru að hjóla í myrkri eða koma fyrir beygjur og lenda á rafhlaupahjóli sem hefur verið skilið eftir á miðjum gangvegi. Það er oft fólk sem er á meiri hraða en notendur hjálpartækja sem lenda í annars konar vandræðum vegna þess að þeir komast ekki leiðar sinnar.

En að lokum þá vil ég aftur þakka hæstv. ráðherra fyrir svörin hér. Ég vona að hann sé til í að taka með mér snúning á því hvort við getum ekki gert eitthvað til að koma þessum málum í betra horf.

###

Frú forseti. Rafhlaupahjól eru að mínu viti gríðarlega góð og mikilvæg viðbót inn í flóru ólíkra samgangna og geta verið mjög vistvæn og þægileg í borgarumhverfi. En við vitum það líka að það þarf að vera góð umgjörð um þau til að þau virki og séu ekki í andstöðu við aðra umferð  eða skapi slys. Ég ætla að láta slysa- og öryggisumræðuna að einhverju leyti liggja milli hluta þó svo að það tengist alveg inn í þau atriði sem ég ætla að spyrja hæstv. ráðherra um.

Kveikjan að þessari fyrirspurn var raunar teiknimynd,  mynd sem ég sá á samfélagsmiðlum þar sem sjá mátti í tvo einstaklinga á rafhlaupahjóli á gangstétt og  rafhlaupahjól sem ekki var í notkun þvera gangstétt og einstakling í hjólastól fyrir aftan sem komst ekki leiðar sinnar. Þau á rafhlaupahjólinu voru að  tala um hvað þetta væri frábært  til að auka aðgengi fólks um borgina.

Ég vil því spyrja hæstv. ráðherra í hve miklum mæli sektarákvæðum vegna brota á reglum um rafhlaupahjól hefur verið beitt, hvort hægt sé innan ramma gildandi laga að innheimta sektir byggðar á staðsetningartækni rafhlaupahjóla, þ.e. ef þau eru skilin eftir einhvers staðar þar sem þau hindra til að mynda umferð annarra. Eru skilgreind svæði þar sem ber að leggja rafhlaupahjólum þegar notkun þeirra og leigu er lokið? Sums staðar erlendis er það þannig að þú getur einfaldlega ekki skilið hjólið eftir annars staðar en í þar til gerðu bílastæði og borgar bara leigu þar til hjólið er komið á slíkan stað. Hver er ábyrgð fyrirtækja sem hafa hlaupahjól til útleigu í þessum efnum? Og að  lokum: Hefur ráðherra íhugað að skerpa á reglum eða viðurlögum svo að frágangur á rafhlaupahjólum verði ekki til að hefta umferð og aðgengi fólks sem notar hjálpartæki, svo sem hjólastóla? Ég held að þetta sé eitthvað sem mjög mörg okkar sem notum einhvers konar hjálpartæki sem krefjast svolítils pláss höfum rekið okkur á á gangstéttum og er í rauninni viðbót við það þegar bílar leggja þannig að þeir tefja umferð.

Ég hlakka til að heyra svör ráðherrans í þessum efnum. Ég held  að það sé mikilvægt að við sem samfélag tökum hreinlega saman samtal um þetta.

###

Frú forseti. Mig langar að blanda mér inn í þessa umræðu. Auðvitað er það gott og sjálfsagt og eðlilegt að nota tæknina og snjallvæðingu á umferðarljósum til að greiða fyrir umferð þar sem það á við og það er hægt. En mig langar að koma því að í þessari umræðu að það skiptir ekki síður máli að það sem auðvitað hefur kannski stærstu áhrifin á ferðatíma okkar er að auka hlut almenningssamgangna, gera þær að aðlaðandi kosti fyrir almenning þannig að bílum fækki á götunum og til þess að fólk komist hratt og örugglega á milli staða með almenningssamgöngum. Þar skiptir að sjálfsögðu borgarlína meginmáli sem og samgöngusáttmálinn. Mér finnst bara mikilvægt að hafa það sjónarmið með þegar við erum að tala um umferðarflæðið í borginni.

###

Herra forseti. Ég kveð mér hér hljóðs í þessari umræðu vegna þess að mér finnst mikilvægt að draga fram það atriði að ófriður eða stríð bitna alltaf á almennum borgurum og leggja samfélög í rúst. Ég veit ekki um neinn ófrið sem hefur orðið til þess að í raun styrkja stöðu almennings í löndum. Mér finnst þess vegna mikilvægt að það sé rætt um það að leiðin til þess að það sé hægt að nýta fjármagn í að byggja upp samfélög sem eru að glíma við fátækt, en líka þau sem eru að glíma við ýmiss konar önnur mál, er að koma með virkari hætti inn í það að koma í veg fyrir átök. Þannig sparast langmestu peningarnir og þannig bjargast flest mannslíf og þannig glatast minnstu samfélagslegu verðmætin.

###

Virðulegi forseti. Skuggalegar fregnir berast frá Miðausturlöndum þessi dægrin. Ekki þarf að fjölyrða um þann hrylling sem átt hefur sér stað í Palestínu, sérstaklega á Gaza síðustu vikur og mánuði, en nú eru merki um að átökin séu að breiðast út og stigmagnast. Bandaríkin og Bretland hafa á síðustu dögum gert stórfelldar loftárásir á Jemen. Yfirlýstur tilgangur þeirra árása er að ráða niðurlögum skæruliðasveita Húta en sérfræðingar í málefnum svæðisins vara við því að útilokað sé að gera slíkt með loftárásum og hætta sé á að langvinnt stríð brjótist út. Maður hefur raunar heyrt í fréttum að hluti af árásunum, sér í lagi þegar kemur að skipaumferð, sé vegna þess að nú sé þetta farið að hafa áhrif á vöruflutninga til Vesturlanda en menn hafa algerlega horft fram hjá hörmungunum sem hafa blasað við almenningi í Jemen sem er eitt stríðshrjáðasta land í heimi. Íbúarnir þar hafa mátt þola ólýsanlegar hörmungar vegna áralangs hernaðar Sádi-Araba og bandamanna þeirra, hernaðar sem illu heilli var studdur bæði beint og óbeint af NATO-ríkjum. Aðgerðir Bandaríkjamanna og Breta í Jemen eru brot á alþjóðalögum. Ríkin taka sér lögregluvald sem enginn hefur veitt þeim og með hernaðinum er látið undan kröfum Netanyahu forsætisráðherra Ísraels sem hefur öllum árum reynt að flytja stríðið á Gaza til annarra landa. Hernaðarleiðangur þessara meintu vinaþjóða okkar er ekki til þess fallinn að stuðla að friði fyrir botni Miðjarðarhafs heldur er hann tilraun til stigmögnunar og getur sett alla heimsbyggðina í hættu. Ég vil nota tækifærið hér og hvetja utanríkismálanefnd Alþingis til að vera vel á verði í þessu máli og íslensk stjórnvöld til að gera allt til að tala máli friðar í þessum heimshluta.

###

Herra forseti. Í þessu frumvarpi sem við erum að fara að greiða atkvæði um er lagt til að komið verði á fót nýju tekjuöflunarkerfi í samgöngum sem gengur út á það að bifreiðaeigendur borgi í samræmi við notkun sína á vegakerfinu. Hér er sem sagt verið að koma á kílómetragjaldi fyrir rafmagns,- vetnis- og tengiltvinnbíla sem hafa ekki verið að borga fyrir þetta á undanförnum árum. Þetta er fyrsta skrefið í breytingum sem gerðar verða á því hvernig verður greitt fyrir notkun á vegakerfinu. Það er þó nokkuð af breytingartillögum frá meiri hluta efnahags- og viðskiptanefndar sem við í Vinstrihreyfingunni – grænu framboði teljum allar vera til bóta og til þess fallnar að kerfið renni ljúflega af stað, nú þegar við erum að koma á nýju kerfi.

###

Virðulegi forseti. Hér erum við að greiða atkvæði um að halda áfram virðisaukaskattsstuðningi við kaup á rafhjólum. Ég tel að þetta skipti máli. Þetta styður við fjölbreytta ferðamáta. Þetta er í takti við aðra stefnumótun, til að mynda það sem hefur verið rætt um að þurfi að gera í tengslum við samgöngusáttmálann hér á höfuðborgarsvæðinu. Ég ætla að fagna því að hér séum við að ná víðtækri sátt um það að halda þessum stuðningi áfram. Vitaskuld verður ýmiss konar stuðningur frá og með næsta ári í gegnum Orkusjóð og það er vel en það er hins vegar ekki víst að rafhjólin hefðu heyrt þar undir. Að sjálfsögðu þurfum við að halda áfram að þróa þessi mál áfram líkt og við erum til að mynda að gera hér í þessari atkvæðagreiðslu.

###

Virðulegi forseti. Við ræddum það talsvert mikið í nefndinni að breyta gistináttagjaldinu þannig að það væri mishátt eftir því hvers konar gistingu væri um að ræða. Mér og okkur í Vinstrihreyfingunni – grænu framboði finnst það gríðarlega mikilvægt að verið sé að gera slíka breytingu, enda er þjónustan eða umgjörðin sem gisting er í gríðarlega fjölbreytt. Að auki er mikilvægt að ferðaþjónustan og ferðamenn sem hingað koma leggi af mörkum til samfélagsins og viðhalds á því. Mér finnst það mikilvægt sem kemur fram í nefndaráliti meiri hlutans að ná þurfi utan um það að Airbnb-heimagisting, sem ekki er innan virðisaukaskattskerfisins, verði einnig komið undir gistináttakerfið ef við ætlum að vera með þannig kerfi.  Nefndinni gafst ekki tími til að vinna það frekar svo að ég vona að það verði tekið til skoðunar en greiði atkvæði með tillögunni.

###

Herra forseti. Líkt og fram hefur komið erum við hér að fara að greiða atkvæði um bandorm þar sem kennir ýmissa grasa. Við í Vinstrihreyfingunni – grænu framboði erum sérstaklega ánægð með ákveðin atriði sem eru þarna inni, til að mynda stuðningsaðgerðir við íbúa Grindavíkur, að hér skuli vera haldið áfram ívilnunum vegna kaupa á rafhjólum og svo það að verið sé að taka upp þrepaskipt gistináttagjald. Ég tel að meiri hluti nefndarinnar hafi þar komist að býsna góðri niðurstöðu og ég tel að breytingartillögur meiri hluta nefndarinnar séu allar til þess að bæta málið. Ég mun svo gera nánari grein fyrir atkvæði mínu í sérstökum greinum frumvarpsins.

###

Hæstv. forseti. Við erum hér að fara að greiða atkvæði um áætlun í þróunarsamvinnu fyrir árin 2024–2028. Ég fagna því að utanríkismálanefnd hafi sameinast á nefndaráliti um þetta góða mál. Það skiptir miklu máli að við sem rík þjóð í hlutfalli við margar aðrar þjóðir séum að fara í þessa vegferð saman. Við ætlum að auka framlög okkar til þróunarsamvinnu og við ætlum að gera það, m.a. vegna þess að við vitum hvernig ástandið í heiminum er vegna misskiptingar fátæktar, stríðshörmunga afleiðinga loftslagsbreytinga. Og svo getum við líka minnst á það að staða kvenna víðs vegar um heiminn, sem og annarra hópa, konur eru nú ekki minnihlutahópur, er mjög slæm. Þess vegna skiptir það máli og ég  fagna því að við verðum sameinuð í þessari stefnu.

###

Hæstv. forseti. Hér erum við að gera margt, m.a. að bregðast við ákalli ungra bænda um stuðning og ýmislegt fleira eins og hefð er í frumvarpi til fjáraukalaga. En mig langar að nota tækifærið við þessa atkvæðagreiðslu og draga fram, þó að það sé ekki breytingartillaga við frumvarpið heldur  inni í fjáraukalagafrumvarpinu sjálfu, að þar er tillaga um eingreiðslu til öryrkja upp á rúmar 66.000 kr. sem eru til viðbótar við hefðbundna orlofs- og desemberuppbót. Þannig að þó svo að það sé ekki mál sem við erum að fara að greiða atkvæði um hérna sem breytingartillögu þá er það eitt af því sem er inni í þessu máli og það skiptir mjög miklu máli.

###

Heyr, heyr.Virðulegi forseti. Ég vil vekja athygli á því að hér er verið að hækka gjald á fiskeldisfyrirtæki og eftir hækkunina verður það svoleiðis að gjaldið verður í takti við forsendur fjárlaga. Það skiptir máli. Það skiptir máli að við höldum áfram í stefnumótun hvað varðar fiskeldið. Það eru nú þegar inni í samráðsgátt fyrirhugaðar tillögur frá hæstv. matvælaráðherra og ég trúi því og treysti að við höldum áfram að byggja  hina mikilvægu umgjörð sem þarf að vera í kringum fiskeldið. Þessi atkvæðagreiðsla í dag er partur af því.

###

Hæstv. forseti. Við greiðum hér atkvæði um frumvarp til laga um breytingar á ýmsum lögum vegna fjárlaga fyrir árið 2024. Um leið og ég kem hér upp til þess að segja að við í Vinstrihreyfingunni – grænu framboði styðjum þetta frumvarp, þá langar mig að nefna það að mér finnst það mikilvægt að hér er verið að leggja til mjög hógværar og skynsamlegar breytingar þegar kemur að verðlagsuppfærslum. Það er nákvæmlega það sem íslenskt samfélag þarf á að halda núna. Mig langar líka að benda á að það eru stór tíðindi í breytingartillögum við þetta mál og ríma við það sem verið er að gera í fjárlagafrumvarpinu en hér er ríkið að gefa eftir 6 milljarða í tekjuskatti einstaklinga og færa þá yfir til sveitarfélaganna sem geta þar með veitt meiri fjármuni í málefni fatlaðs fólks eins og þau hafa verið að kalla eftir um margra ára skeið. Þess vegna er þetta mikilvægt.

###

Frú forseti. Sem betur fer hafa lífskjör almennt verið að batna mjög hér í landinu og líkt og ég kom inn á í mínu fyrra andsvari þá hefur verið margvíslegur stuðningur til þess að bæta stöðu fólks á húsnæðismarkaði. Þá nefndi ég ekki að það hefur m.a. verið áhersla lögð á það að efla framboð á húsnæði með því að auka stofnframlög til almenna íbúðakerfisins og fjölga leiguíbúðum sem eru á viðráðanlegum kjörum fyrir tekjulægri heimilin. Mér finnst mjög eðlilegt að fjármunum ríkisins sé forgangsraðað til þeirra sem eru tekjulægri vegna þess að það er hópurinn sem er í hvað erfiðastri stöðu.

Varðandi krónutölugjöldin, gott og vel, það er allt í lagi að segja að við tökumst á við þetta síðar og það er auðvitað það sem ríkisstjórnin er að hluta til að gera með því að leggja til mjög hóflegar hækkanir á þeim. Það skiptir máli til þess að ná tökum á verðbólgunni. Ég held jafnframt að það skipti máli að hugsa í dag hvernig við ætlum að fjármagna ríkissjóð til framtíðar vegna þess að til þess að tryggja lífskjör í landinu til framtíðar þá megum við ekki aðeins hugsa um daginn í dag. Við eigum að taka mið af honum en einnig þannig að við getum stuðlað áfram að góðu samfélagi til framtíðar. Ég tel að hér sé verið að ná ákveðnu jafnvægi í því og tel þess vegna og ítreka það að hér sé verið að fara mjög hóflega leið hvað varðar þessi gjöld. Ég heyrði að hv. þingmaður er sammála því að hækka sóknargjöldin. Það eru örugglega ekki öll sem telja það vera mikilvægustu ráðstöfunina hér.

Forseti minnir hv. þingmenn á takmarkaðan ræðutíma.

###

Frú forseti. Ég vil þakka hv. þingmanni fyrir ræðuna sem ég get tekið undir sumt í, til að mynda er ég sammála því að það skiptir máli að verið er að gera breytingu sem miðar að því að sveitarfélögin geti hækkað útsvarið hjá sér til að koma betur til móts við málaflokk fatlaðs fólks eins og hefur lengi verið rætt. En mig langaði að koma upp í andsvar fyrst til þess að mótmæla því, sem mér fannst vera dregnar hér mjög breiðar línur um, að ekkert hafi verið gert fyrir heimili í neyð í þessu landi. Hér fannst mér hv. þingmaður tala ansi þröngt. Það er nefnilega þannig að ýmislegt hefur verið gert, sér í lagi fyrir tekjulágt fólk, leigjendur og ungt fólk til þess að bæta stöðu þeirra hópa sem búa nú þegar við hvað minnst húsnæðisöryggi. Þessu finnst mér mikilvægt að halda til haga. En svo langar mig að spyrja hv. þingmann því að hún leggur til að alveg verði fallið frá krónutöluhækkunum, en ég tel þær mjög hógværar, einungis 3,5%, þær fylgi ekki verðbólgunni: Hvernig sér hv. þingmaður fyrir sér að jafnvægi verði náð síðar í framtíðinni ef engar krónutöluhækkanir eru gerðar núna eða telur hún það ekki skipta máli að þær fylgi verðlagi?

###

Virðulegi forseti. Ég vil þakka hæstv. ráðherra fyrir svarið. Það skiptir máli að það komi fram að Ísland hafi beitt sér og Ísland sé að beita sér og Ísland ætli að halda áfram að beita sér fyrir friði fyrir botni  Miðjarðarhafs, því að  líkt og ég sagði áðan þá held ég að við séum öll sammála um það að þetta hræðilega ástand sem er núna, það bara verður að stöðva. Ég  vona að hæstv. ráðherra taki undir áhyggjur mínar af því þegar neitunarvaldi er beitt í aðstæðum sem þessum. Hæstv. ráðherra sagði hér fyrr í dag að samtakamáttur þjóða væri mikilvægur þegar kemur að svona málum og ég er sammála því. En mig langar að spyrja  hæstv. ráðherra hvort önnur ríki hafi farið að fordæmi Íslands og ályktað um ástandið eða, vegna þess að spurningin um slit á stjórnmálasambandi  gerist sífellt ágengari, hvort einhver ríki hafi gert það nú þegar.

###

Virðulegi forseti. Við fylgjumst öll með skelfingunum fyrir botni Miðjarðarhafs í Palestínu og ég held að við séum öll að hugsa hvað við sem einstaklingar eða ríki eða þátttakendur á alþjóðasviðinu getum gert til þess að stöðva blóðsúthellingar á almennum borgurum. Það sem mig langar að spyrja hæstv. utanríkisráðherra út í er að nú fyrir helgi bárust þau jákvæðu tíðindi að Ísland og Norðurlöndin öll hafi í sameiningu lýst yfir stuðningi við ákvörðun aðalritara Sameinuðu þjóðanna um að virkja heimild samkvæmt stofnsáttmála og krefja öryggisráðið með formlegum hætti um viðbrögð til þess að stoppa hið skelfilega ástand, sem Bandaríkin beittu svo neitunarvaldi til þess að stöðva. Þetta er óneitanlega slæm staða sem komin er upp þegar ríki heims reyna í sameiningu að vinna að því að koma á vopnahléi. Ég veit að það eru fundir fram undan á vettvangi Sameinuðu þjóðanna og ég vil því spyrja hæstv. ráðherra hvernig Ísland og Norðurlöndin og í raun þjóðir heims geti beitt sér, því að það getur varla gengið að ein þjóð beiti neitunarvaldi í svona málum og hér gerist það í rauninni þvert ofan í þær aðgerðir og þann hátt sem Norðurlöndin öll hafa viljað beita sér.

###

Herra forseti. Hér er m.a. verið að greiða atkvæði um að hækka fjárhæðir vegna uppbóta og styrkja til bifreiðakaupa hreyfihamlaðra. Fjárhæðir vegna bifreiðakaupa hækkuðu síðast árið 2015 og hámarksfjárhæð styrkja vegna sérútbúinna bifreiða hækkaði síðast árið 2020, þannig að það má nú með sanni segja að það sé kominn tími til að hækka þessa styrki. Þá er einnig í þessari tillögu verið að horfa til þess að hreyfihamlað fólk geti tekið þátt í orkuskiptunum og því er lagt til að uppbætur og styrkir vegna kaupa á hreinum rafbílum taki mið af stuðningi stjórnvalda vegna orkuskipta. Það er mikilvægt og þetta styð ég heils hugar.

###

Virðulegi forseti. Hér er tillaga um það að bæta við fjármagni til þess að tryggja fjármagn í íslenskukennslu fyrir útlendinga. Það er mikilvægt, við vitum það, og ég vona að sem flest hér inni standi saman að því að tryggja þessa fjárheimild.

###

Heyr, heyr.Herra forseti. Mig langar bara að vekja athygli þingheims á því að þetta er í þriðja skipti sem við greiðum atkvæði um þessa skýrslubeiðni og ég vona svo sannarlega að í þessari tilraun eða með þessari samþykkt hér í dag takist okkur að koma málinu í höfn og við fáum skýrslu frá hæstv. félags- og barnamálaráðherra um stöðu barna innan trúfélaga. Er ekki stundum sagt: Allt er þá þrennt er? Og nú vona ég bara  að þessi skýrsla fari áfram.

###

Virðulegi forseti. 3. desember er alþjóðadagur fatlaðs fólks og það var haldið upp á hann hér á Íslandi sem og annars staðar. Markmiðið með þessum degi er upplýst samfélag, en ekki bara þennan tiltekna dag heldur alla daga, samfélag þar sem fatlað fólk nýtur verðskuldaðrar virðingar og sjálfstæðra réttinda. Það liggur nú þegar fyrir þinginu stefnumótun eða landsáætlun í málefnum fatlaðs fólks sem er lögð fram af félags- og vinnumarkaðsráðherra, sem er mjög gott og brýnt og mikilvægt mál.

En hví tek ég þetta upp hér í umræðum undir liðnum störf þingsins? Það er vegna þess að mér finnst nauðsynlegt að brýna þingheim í því að muna að það er alveg sama hvaða mál við ræðum hér í þingsal, hvort sem það er samgönguáætlun eða tillaga til þingsályktunar um eflingu íslenskunnar eða hvaða annað mál sem við nú ræðum hér, það er mál sem mun líka taka til fatlaðs fólks vegna þess að fatlað fólk er alls konar. Samkvæmt skilgreiningu Alþjóðaheilbrigðismálastofnunarinnar er fatlað fólk um 15% af mannkyninu. Það þýðir að u.þ.b. 57.000 manns hér á landi eru fatlað fólk. Við verðum að fara að venja okkur á það hér að öll mál sem við hér ræðum eiga að rúma fatlað fólk, ekki hugsa í sérlausnum þegar að þeirra málum kemur. Það þarf stundum að gera eitthvað aukalega en fyrst og fremst eiga öll lög að ná til fatlaðs fólks alla daga.

###

Frú forseti. Þetta er mikilvægt mál sem við ræðum hér, tillaga til þingsályktunar um aðgerðaáætlun í málefnum íslenskrar tungu fyrir árin 2023–2026. Íslenskan er að þróast líkt og hún hefur líklega alltaf gert. Það hafa aldrei verið fleiri sem nota íslensku í sínu daglega lífi og það hafa örugglega heldur aldrei verið fleiri sem læra íslensku til þess að geta notað í sínu lífi og starfi. Við þetta allt saman bætast tæknibreytingar sem gera það einnig að verkum að við þurfum að huga sérstaklega að tungumálinu okkar, sem er örtungumál í hinum stafræna heimi. Við viljum að það komi vel út úr þessum tæknibreytingum og verði okkur áfram nýtilegt í leik og starfi. Ég held líka að þetta sé ekki bara tímabært mál til að taka fyrir hér og nú heldur einnig mál sem kemur til með að skipta máli til framtíðar, einmitt vegna þess að hér á landi býr fullt af fólki sem vill læra íslensku til þess að geta notað í sínu daglega lífi á Íslandi.

Það er mikilvægt að taka það mál föstum tökum að bjóða upp á fjölbreyttar leiðir fyrir bæði fullorðna og börn til að læra og öðlast færni í íslensku. Það kemur til með að skipta ekki bara þessa einstaklinga máli til framtíðar heldur er það í mínum huga partur af vaxandi góðum lífskjörum á Íslandi, partur af því að hér geti ríkt jöfnuður og þar með partur af því að hér ríki stöðugleiki í samfélaginu þar sem við öll, hvort sem við getum rakið ættir okkar langt aftur hér á Íslandi eða erum búin að vera hér í skemmri tíma og hvort sem við hyggjum á að vera hér út okkar ævi eða í einhvern tímabundinn tíma, getum tekið þátt í samfélaginu. Þess vegna fagna ég því mjög hvað í þeim andsvörum og umræðum sem hafa farið fram í dag um þetta mál er jákvæður tónn þó svo, eins og alltaf er, það vakni upp einhverjar spurningar sem ég tel að hæstv. ráðherra hafi svarað ágætlega hér á undan. Það skiptir máli að við á Alþingi getum sameinast og tekið saman höndum um þetta mál. Ekki síður að við sem íslenskt samfélag grípum einnig og lyftum undir, hvort sem það eru nágrannar, foreldrar barna sem eiga bekkjarfélaga sem hafa íslensku sem annað mál eða atvinnurekendur, og tökum öll boltann hvert á okkar svæði og hjálpumst að við að öll læri og geti notað íslensku, og með vaxandi kunnáttu. Þess vegna fagna ég því líka hvað aðgerðirnar í þessari aðgerðaáætlun eru fjölbreyttar og í rauninni gott veganesti fyrir íslenskt samfélag sem heild en ekki bara einhverjar tilgreindar einingar þess. Það er nú oft sagt að það þurfi heilt samfélag til að ala upp barn og partur af því að læra tungumál er að allt samfélagið sé tilbúið til þess að leyfa og hjálpa fólki að spreyta sig en einnig að veita því tækin og tólin til þess að öðlast aukna færni í málinu. Það gengur þessi tillaga nákvæmlega út á.

###

Frú forseti. Ég vil byrja á að þakka hæstv. ráðherra fyrir framsögu sína um þessa þingsályktunartillögu um málstefnu íslensks táknmáls fyrir árin 2024–2027 og aðgerðaáætlun. Án þess að lengja þessa umræðu mjög mikið þá langar mig að koma hér sérstaklega upp til að fagna þessari þingsályktunartillögu þar sem stungið er upp á að Alþingi álykti að íslenskt táknmál fái stöðu hefðbundins minnihlutamáls og fyrsta máls þeirra sem þurfa að reiða sig á það til tjáningar og samskipta og að þetta nái einnig til barna. Mér finnst mikilvægt að koma hér upp og ítreka mikilvægið vegna þess að þetta er grundvallarmál þegar kemur að réttindum fatlaðs fólks, réttindum heyrnarlausra til tjáningar og samskipta og réttinda til tjáningar og samskipta á opinberu viðurkenndu tungumáli. Sagan hefur því miður sýnt okkur að það hefur svo sannarlega ekki alltaf verið farið vel með heyrnarlaust fólk í okkar samfélagi og þá kannski sér í lagi heyrnarlaus börn. Þess vegna skiptir það máli að stefna sem þessi sé sett fram og að það sé sett fram aðgerðaáætlun og síðast en ekki síst að íslenskt táknmál fái þessa formlegu viðurkenningu sem tungumál. Hér eru vitaskuld, líkt og er í svona aðgerðaáætlunum, nefnd ýmis atriði og ég treysti allsherjar- og menntamálanefnd fullkomlega til að kafa frekar ofan í hvern punkt. Kannski er þörf á því að skerpa einhvers staðar á eða hnýta einhverjar skrúfur fastar, eins og gerist bara í umfjöllun um þingmál hér almennt, en ég treysti því að innan ekki svo langs tíma fáum við þetta mikilvæga mál aftur hingað inn í þingsalinn þar sem við samþykkjum þessa tillögu og eflum þannig og bætum stöðu þeirra sem nota táknmál í íslensku samfélagi og tökum þar með líka risavaxið skref í því að bæta stöðu fatlaðs fólks á Íslandi.

###

Virðulegi forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Gretu Óskar Óskarsdóttur sem 3. varamanns á lista Pírata í Suðvesturkjördæmi. Nefndin hefur fundað til að fjalla um kosninguna og kjörgengið og mælir nefndin einróma með staðfestingu kosningar Gretu Óskar Óskarsdóttur.

###

Herra forseti. Ég ætla að tala um kynjajafnréttismál sem er um leið risastórt efnahagsmál. Varða, rannsóknastofnun vinnumarkaðarins, birti í dag niðurstöður sem sýna fram á það hvernig konur bera miklu þyngri hluta af byrðinni þegar kemur að því að sjá um börn og heimili og verja þar með minni tíma á vinnumarkaði, eru líklegri til að vera í hlutastarfi, eiga minna í lífeyrissjóði og eru þannig í verri fjárhagslegri stöðu í gegnum ævina. Þetta er risastórt efnahagslegt mál sem við þurfum að taka mið af og ræða.

Það vill líka svo til að í dag er tveggja ára afmæli annarrar ríkisstjórnar Katrínar Jakobsdóttur og ég vil nú nota tækifærið og óska henni til hamingju með það og okkur öllum. Hæstv. forsætisráðherra nefndi það  í tengslum við kvennaverkfall hér í október að það væri markmiðið að ná fullu jafnrétti eigi síðar en árið 2030 og undir það hljótum við hér á Alþingi að taka og vinna að.

Á fyrsta kjörtímabili þessarar ríkisstjórnarinnar var farið í gríðarlega mikilvægar breytingar á fæðingarorlofinu þar sem við héldum í það að halda þannig skiptingu að karlar og konur taki sem jafnast fæðingarorlof. Þetta er gríðarlega mikilvægt kynjapólitískt mál og við eigum að halda áfram að vinna á slíkan hátt. En það skiptir einnig gríðarlega miklu máli að við brúum umönnunarbilið. Þar hljótum við að horfa til sveitarfélaganna og þeirra ábyrgðar og þetta hlýtur að verða mál sem við öll viljum taka undir og lyfta í komandi kjarasamningum, konum og um leið samfélaginu öllu til góða.

###

Herra forseti. Ég vil í lokin á þessari umræðu þakka hv. þingmönnum sem hafa tekið þátt. Það er alltaf gaman þegar það verða fjörlegar umræður hér í þingsal og ýmis sjónarmið koma fram. Flest sem hafa talað hafa lýst sig fylgjandi málinu og komið með ýmsar ábendingar inn í það sem ég vil bara þakka fyrir. Ég er sammála hv. þm. Magnúsi Árna Skjöld Magnússyni um að það er ekkert einfalt mál að fá börn og ungmenni til að borða þann mat sem er á boðstólum hverju sinni. Það er vandasamt að framreiða mat fyrir stóra hópa af fólki í einu og þá er alveg sama á hvaða aldri neytendur matarins eru. Þetta er að sjálfsögðu atriði sem er ekki auðvelt en hins vegar svo gríðarlega mikilvægt að standa vel að.

Mig langar líka að þakka hv. þm. Birgi Þórarinssyni fyrir ábendinguna varðandi Voga á Vatnsleysuströnd. Það er rétt að það sveitarfélag er ekki talið upp í greinargerðinni, einfaldlega vegna þess að mér var ekki kunnugt um það, og líkt og tekið er fram þá taldi ég upp þau sveitarfélög sem okkur flutningsmönnum var kunnugt um að væru með gjaldfrjálsar skólamáltíðir. Ég held að það gæti verið mjög áhugavert í meðferð velferðarnefndar með þetta mál að kalla sveitarfélagið Voga á Vatnsleysuströnd til fundar við nefndina til að segja frá sinni reynslu.

Varðandi atriðið sem lýtur að sjónarmiði um dýravelferð og minni kjötneyslu þá er þetta atriði, líkt og talað er um í greinargerðinni, sem kom fram á barnaþingi. Þetta er í rauninni ekki mín tillaga heldur erum við flutningsmenn eingöngu að vekja athygli á því að þetta er atriði sem hefur komið til umræðu á barnaþingi, og mér finnst mikilvægt að byggja á þeim sjónarmiðum sem við þó þekkjum um afstöðu þeirra sem málið tekur til.

Hv. þm. Bryndís Haraldsdóttir telur það ekki hlutverk ríkisins eða ráðherra að koma inn á þessi efni og það kemur kannski ekki á óvart að þar eru ég og hv. þingmaður ósammála, vegna þess að ég tel að hæstv. mennta- og barnamálaráðherra hafi ákveðið stefnumótandi hlutverk í þessum málum. Ég geri alls ekki lítið úr því að mörg sveitarfélög eru að vinna mjög vel með skólamat og ýmsar ólíkar leiðir sem verið er að fara. Með þessari tillögu er ekki verið að leggja til að allir eigi að borða það sama alla daga heldur að móta umgjörðina betur, umgjörð sem er að einhverju leyti þegar fyrir hendi í námskrá grunnskóla en ég held að hægt að sé prjóna við. Ég er alveg sammála því að auðvitað er það meginhlutverk foreldra að fæða og klæða börn sín en hið opinbera kemur að umgjörð barna með margvíslegum hætti og ég tel að gjaldfrjálsar skólamáltíðir séu mikilvægt jöfnunartæki, eins og hér hefur verið komið inn á, og að skólarnir geti hér verið í styðjandi hlutverki við foreldrana, að sjálfsögðu ekki að þeir taki einhvern veginn fram fyrir hendurnar á þeim heldur geti einmitt stutt við með margvíslegum hætti og þá ekki síður við þau börn sem jafnvel eiga ekki forráðamenn eða eru ekki gripin af því kerfi sem við erum með núna. Ég ætla alls ekki að segja að það kerfi sé ómögulegt, því að ég held að það sé bara um margt mjög gott, en ég held hins vegar að það sé hægt að gera það betra með því að gera skólamáltíðirnar gjaldfrjálsar.

Svo vil ég bara að lokum þakka fyrir hrósið í garð greinargerðarinnar. Ég hef lent í algjörlega andstæðum hlut, verið sammála tillögutexta en algerlega á móti greinargerðinni, þannig að þetta getur verið alls konar. Ég vona hins vegar að þessi umræða sem hér hefur verið í dag, auk þeirra atriða sem talin eru upp í greinargerðinni og eru auðvitað ekkert endilega tæmandi, á þessu máli eru enn fleiri hliðar, verði velferðarnefnd þingsins gott veganesti í það að vinna þetta mál áfram. Ég ætla að leyfa mér að vona að síðar á þessu þingi gætum við jafnvel fengið það aftur inn í þennan þingsal til síðari umræðu og vonandi samþykktar.

###

Herra forseti. Ég held að til framtíðar, og raunar líka núna í okkar samtíma, þá ættu stjórnvöld að hafa hugann meira við það að það hefur skapast, og allt útlit er fyrir að það haldi áfram að aukast, félags- og menningarlegur munur þegar kemur að næringarríkum mat. Ég tel að þar sé sérstök ástæða til þess að hafa sérstaklega áhyggjur af þeim sem koma frá efnaminni heimilum þar sem kannski er ekki sami fjárhagur til þess að kaupa dýrari, hreinni, minna unna matvöru og þar geti skólarnir með gjaldfrjálsum máltíðum komið sterkt inn og verið ákveðið grunnnet sem veitir hollan mat og verið þannig stuðningur og partur af í rauninni félagslegum stuðningi stjórnvalda. En að sjálfsögðu held ég að það sé bara alltaf til bóta að fá umsögn og sýn landlæknis á það hvað það er svo sem máltíðin í skólanum þarf að uppfylla til að teljast holl og næringarrík og um að gera að velferðarnefnd fái það sjónarhorn inn og taki það með í sína umfjöllun.

###

Virðulegi forseti. Ég þakka hv. þingmanni fyrir spurninguna. Það er ýmislegt mjög spennandi að gerast í ýmsum grunnskólum landsins þegar kemur að matarmálum skólanna. Tímans vegna þá náði ég ekki að rekja allt það sem nefnt er í greinargerðinni með frumvarpinu, því að hún er nokkuð löng og ítarleg og skemmtileg og fræðandi vil ég leyfa mér að halda fram, en þar eru einmitt tekin sem dæmi verkefni sem grunnskólinn á Grenivík er að vinna og einnig fjallað um það starf sem er í gangi í grunnskólanum á Djúpavogi. Efalaust eru verkefnin mun fleiri víða um land en þetta voru ábendingar sem ég fékk við vinnslu þessa frumvarps og væri bara gaman að vita ef fleira bættist í sarpinn við meðferð málsins á Alþingi.

Já, það er örugglega hægt að ná ýmsu fram í að bæta matarmenningu í skólum án þess að skólamáltíðirnar séu gerðar gjaldfrjálsar. Ég vil hins vegar nefna að með því að gera það ekki þá næst ekki fram markmiðið um jöfnuð þar sem allir nemendur fái gjaldfrjálsar máltíðir og það þurfi ekkert að koma til eitthvert sérstakt kerfi þar sem þau sem um það sækja þurfi ekki að greiða, því að við vitum að það hafa ekki öll börn alltaf forráðamann sem endilega fattar að standa í slíku.

###

Frú forseti. Mér virðist nú að hv. þingmaður ætli að reyna að snúa einhvern veginn ævintýralega út úr orðum mínum þar sem ég tók jákvætt í hans mál, hafði rakið það í minni framsögu að í Finnlandi væri þetta upp í menntaskólann en lagði engu að síður áherslu á að ég teldi hitt mikilvægara vegna þess að þar erum við að ná til barna sem eru yngri. Það að ég segi það þýðir ekki að ég sé á einhvern hátt að reyna að fría ríkisstjórnina ábyrgð á því að koma inn í hin málin, svo sannarlega ekki. Ég er hins vegar hér að tala fyrir máli sem snýst um gjaldfrjálsar skólamáltíðir fyrir grunnskóla. Það er það sem ég er fyrst og fremst að tala fyrir hér.

Hins vegar finnst mér mál hv. þingmanns um gjaldfrjálsar skólamáltíðir — það er rétt, greinargerðin fjallar að langmestu leyti um stöðu grunnskólanna og þar held ég að megináherslan eigi að vera. Ég held að það skipti líka máli að máltíðirnar séu gjaldfrjálsar í leikskólum. Þetta held ég að séu allt atriði sem þurfi að koma til skoðunar. En á sama tíma og ég er algerlega á því að það eigi að skoða það að vera með niðurgreiðslu og bæta næringarinntöku barna á framhaldsskólaaldri þá er minn punktur sá að ég held að grunnskólastigið sé það stig sem mesta áherslan þurfi að vera á. Þar með er ekki sagt að áherslan eigi ekki að vera á fleiri stigum.

###

Frú forseti. Ég vil byrja á að þakka hv. þingmanni fyrir að taka efnislega undir markmið þessarar þingsályktunartillögu. Ég hafði ekki tekið eftir þessu máli frá hv. þingmanni sem ég tel allrar skoðunar virði því að sjálfsögðu skiptir næring framhaldsskólanema líka máli. Ég verð þó að viðurkenna að ég held að það sé mikilvægara að byrja á yngri börnunum. En um leið og ég segi það þá vil ég ekki gera lítið úr mikilvægi hins því ég er alveg sannfærð um að það er einnig mikið. Ástæðan fyrir því að ég legg þetta mál fram í formi þingsályktunartillögu en ekki einhvers konar lagafrumvarps, sem væri þá í meiri boðhætti, ef við getum sagt svo, til sveitarfélaganna, er að ég átta mig alveg á því að það þarf að huga að útfærslunni. Sveitarfélögin eru mörg og misjöfn en eins og ég nefndi eru ákveðin sveitarfélög sem eru nú þegar farin að bjóða upp á gjaldfrjálsar máltíðir. En líkt og ég sagði þá tel ég að það eigi að skoða mál hv. þingmanns með jákvæðum augum því að næring framhaldsskólanemana skiptir máli. Ég held þó að í uppeldislegum og þeim samfélagslega skilningi þá séu grunnskólamálin brýnni og það sést m.a. á því að annars staðar í Evrópu er það sá aldur sem verið er að leggja megináherslu á.

###

Frú forseti. Ég mæli hér fyrir tillögu til þingsályktunar um gjaldfrjálsar skólamáltíðir og umgjörð þeirra. Flutningsmenn ásamt mér eru hv. þingmenn Orri Páll Jóhannsson, Bjarni Jónsson, Jódís Skúladóttir og Bjarkey Olsen Gunnarsdóttir. Tillögutextinn sjálfur er stuttur og einfaldur og hljómar svona:

„Alþingi ályktar að fela mennta- og barnamálaráðherra að vinna heildstæða stefnu um daglegar, gjaldfrjálsar, næringarríkar skólamáltíðir og umgjörð þeirra.“

Með þessari stuttu og skorinortu tillögu fylgir allnokkur greinargerð þar sem rakið er og rökstutt hvers vegna við teljum þetta góða og mikilvæga tillögu.

Holl og góð næring er grunnþáttur í þroska barna og ungmenna og mikilvæg fyrir vöxt þeirra. Gjaldfrjálsar skólamáltíðir stuðla að jafnrétti þar sem allir nemendur fá hollan og næringarríkan mat óháð stöðu forráðafólks. Matarmenning og viðhorf til matar mótast einnig í grundvallaratriðum á skólaaldri. Því er matur og stuðningur skólanna við mataruppeldi einkar mikilvægur þáttur í þroska nemenda og getur haft afgerandi áhrif á heilsufar til framtíðar.

Með tillögunni er barna- og menntamálaráðherra sem sagt falið að vinna heildstæða stefnu um þessi mál en með tillögunni er jafnframt horft til þess að útvíkka hlutverk matmálstíma í skólum með þeim hætti að þeir verði einnig gagnvirkur hluti af námi þar sem nemendur fræðast um mat og mataræði í samræmi við þau markmið sem eru nú þegar í aðalnámskrá grunnskóla í heimilisfræði. Sé vel á málum haldið styðja skólamáltíðir við námsárangur barna, næringu, heilsu og almenna vellíðan. Þannig verður matur sem borðaður er í skólanum ekki einungis mikilvægur næringar- og orkugjafi heldur einnig hluti af sjálfbærnikennslu, næringarfræði og lífsleikni.

Tillöguflytjendum er kunnugt um það að nú þegar bjóða sveitarfélögin Fjarðabyggð og Þingeyjarsveit upp á gjaldfrjálsar skólamáltíðir í grunnskólum og í Þingeyjarsveit á það sama raunar einnig við um leikskóla sveitarfélagsins. Það kann að vera að þetta sé einnig í fleiri sveitarfélögum og það væri nú bara gaman ef það kæmi þá fram í meðferð nefndar um málið.

Það er hins vegar staðreynd að skólamáltíðir eru ekki gjaldfrjálsar á flestum stöðum í landinu og raunar liggja fyrir tillögur allvíða um það að skólamáltíðir muni koma til með að hækka umtalsvert á milli ára og það sama gildir um síðdegishressingar, þær munu einnig hækka í verði. Á það hefur til að mynda verið bent að fyrirhugað er á Seltjarnarnesi að hækka skólamatinn um 45% og í Reykjanesbæ um 18%. Munurinn á milli einstakra sveitarfélaga er umtalsverður og á milli hæsta og lægsta verðs sem forráðamenn greiða fyrir skólamáltíðir er munurinn þar sem hann er mestur 71% og 152% þegar kemur að síðdegishressingunum. Framkvæmdastjóri Heimilis og skóla hefur bent á að þetta sé áhyggjuefni og lýsir yfir áhyggjum af þessari þróun, að afleiðingarnar geti verið mjög alvarlegar og það megi reikna með því að foreldrar sjái sér mögulega ekki annað fært en að segja upp mataráskriftum.  Ég myndi því segja að hér sé mál sem talar algerlega inn í okkar samtíma.

En það er fleira en það að máltíðirnar verði gjaldfrjálsar sem skiptir máli. Matartími í skólum skiptir máli þegar kemur að bættum matarvenjum og umgengni við mat og matvæli. Matmálstímana má til að mynda nýta til þess að auka þekkingu nemenda og meðvitund um áhrif daglegar neyslu matvæla. Með góðu og heilnæmu umhverfi og næringarríkum skólamáltíðum er hægt að stuðla að góðum matarvenjum og auka matargleði. Mér finnst mikilvægt að börn eins og annað fólk geti borðað í ró og notið matarins í skólanum, jafnframt því að kynnast matvælum og læra að borða heilsusamlega. Það er of algengt að matartími barna í grunnskólum einkennist af tímaskorti og að neita þurfi matarins í flýti til að komast í frímínútur.

Ég ræddi þetta, auðvitað ekki við eitthvert vísindalega tekið úrtak, en ég hef í aðdraganda undirbúnings þessa máls rætt þetta við nemendur í grunnskólum eða sem nýlega hafa lokið grunnskóla og mörg þeirra einmitt minntust á að það væri oft þessi hamagangur í matartímanum sem einnig hefði áhrif á það hvernig þau njóta matar síns. Það er of algengt að börn þrói með sér slæmt samband við mat sem getur leitt til alvarlegra og langvinnra veikinda sem einkennast af truflun á mataræði og eru samspil líkamlegra, félagslegra og sálrænna þátta í formi átraskana og ofþyngdar. Það er nánar fjallað um þessi atriði í greinargerðinni án þess að ég ætli að rekja þau eitthvað frekar hér í þessari framsöguræðu.

Sjálfbærni er líka einn af grunnþáttum menntunar samkvæmt aðalnámskrá. Menntun til sjálfbærni miðar að því að gera fólki kleift að takast á við viðfangsefni sem lúta að samspili umhverfis, félagslegra þátta og efnahags í þróun samfélags. Matmálstíma með hollum og næringarríkum mat má nota sem undirstöðu í kennsluefni í sjálfbærni, svo sem um það hvaðan maturinn kemur, hvernig hann er ræktaður, hvernig vinna má gegn matarsóun og nýta afganga í moltugerð. Þetta eru einnig þættir sem er mikilvægt að börn fræðist um. Hér held ég að ef vel myndi til takast gætu skólarnir orðið uppalendum mikilvægt styðjandi afl til þess að fræða börn, ekki aðeins um mikilvægi hollrar næringar heldur einnig um það hvaðan maturinn kemur, hvert hann fer og hvernig megi nýta hann með betri hætti.

Frú forseti. Ég vil aðeins nefna sjónarmið ungmenna en samkvæmt upplýsingum frá umboðsmanni barna hefur töluvert verið rætt um skólamál og skólamáltíðir á barnaþingum liðinna ára. Þar hefur áhersla m.a. verið lögð á að öll börn ættu að fá mat, að hollur og góður matur eigi að vera ódýrari og að boðið sé upp á fjölbreyttara og betra fæði. Mér finnst gaman að segja frá því að á því borði sem ég fékk að taka þátt í umræðum á barnaþingi, sem var haldið síðastliðinn föstudag, þá voru einmitt gjaldfrjálsar skólamáltíðir einn af punktunum sem krakkarnir á því borði nefndu og töldu mikilvægt.

Við vinnslu þessa máls aflaði ég upplýsinga um fyrirkomulag skólamáltíða á hinum Norðurlöndunum en umgjörð og skipulag skólamáltíða er mjög misjafnt þar. Stefnan í Svíþjóð og Finnlandi er að bjóða upp á ókeypis og næringarríkan hádegismat fyrir alla nemendur á meðan í Noregi og Danmörku er meira um það að nemendur komi með eigið nesti. Að einhverju leyti má segja að okkar kerfi svipi til Danmerkur en ekki er samt hægt að segja að hér sé um sömu kerfin að ræða. Þetta er allt rakið í greinargerðinni en mig langar að nefna það hér að ég tel að Finnland ætti að vera okkar fyrirmynd þegar kemur að þessum efnum. Skólamáltíðir eiga sér langa hefð í Finnlandi og í meira en 70 ár hefur verið boðið upp á gjaldfrjálsar máltíðir fyrir alla. Þar er litið á þetta sem mikilvægan þátt í jafnrétti til menntunar en árið 1948 tóku gildi lög um ókeypis máltíðir fyrir alla nemendur og þar er þetta raunar allt frá leikskólum og upp í framhaldsskóla.

Í Svíþjóð var farið að veita ríkisstyrki til sveitarfélaga árið 1946 svo hægt væri að bjóða upp á ókeypis og næringarríkar máltíðir í skólum fyrir alla nemendur. Það kerfi hefur svo þróast áfram og nú er það svo að skólamáltíðir í Svíþjóð eru fjármagnaðar með útsvarsgreiðslum. Í Noregi er hins vegar ekkert almennt fyrirkomulag um gjaldfrjálsar skólamáltíðir en þar hafa menn verið að skoða ýmsar leiðir í þessum efnum og í Danmörku er heldur engin skólamáltíðastefna. Í Kaupmannahöfn er hins vegar verið að skoða hvernig hægt sé að innleiða skólamáltíðir og á sama tíma gera það hluta af náminu. Þetta er ekki ósvipuð hugmynd, þótt ég þekki hana ekki alveg til hlítar, og sú sem verið að leggja hér til. Kaupmannahöfn tekur þátt í alþjóðlegri tilraun þar sem sveitarfélagið er hluti af verkefninu Schoolfood4change þar sem markmiðið er að breyta 3.000 skólum í svokallaða matarskóla í 16 borgum í 12 löndum Evrópu. Það er hlekkur á þessa heimasíðu en þeir sem leita á netinu eftir Schoolfood4change geta þar kynnt sér þær hugmyndir sem er verið að vinna með.

Frú forseti. Víða er hugað að samfélagslegum ávinningi af daglegum, gjaldfrjálsum, næringarríkum skólamáltíðum og sérfræðingar sem hafa tekið þátt í áðurnefndu verkefni, Schoolfood4change, hafa t.d. bent á að ef stjórnvöld vilji ná tökum á vaxandi offitu barna þá verði börn í Evrópu að fá a.m.k. eina næringarríka skólamáltíð á dag. Bent hefur verið á að um þriðjungur grunnskólanema í Evrópu sé annaðhvort of þungur eða glími við offitu en um fjórðungur eigi á hættu að lifa við fátækt og félagslega útilokun. Það er heldur ekki vænlegt þegar kemur að árangri og þess að geta einbeitt sér og liðið vel í skóla.

Ég tel að ég hafi hér rökstutt hversu mikilvægt það er að öll börn eigi kost á hollum og staðgóðum skólamáltíðum. Þetta er ekki aðeins brýnt til að draga úr ójöfnuði og stuðla að því að öll börn séu södd og fái næringarríka máltíð í skólunum heldur er einnig um heilsufarslegt og uppeldislegt atriði að ræða, auk þess sem þetta styður við sjálfbærniviðmið og getur hjálpað til við að gera börn meðvituð um mikilvægi sjálfbærni þegar kemur að matarmálum.

Frú forseti. Ég vona að þetta mál hljóti jákvæðar viðtökur hér á Alþingi og legg til að að lokinni þessari umræðu verði málinu vísað til hv. velferðarnefndar.

###

Herra forseti. Síðan ég tók sæti á þingi, árið 2015 líklega, hefur verið allur gangur á því hversu mikið er fjallað um þingmannamál og auðvitað er það alltaf þannig að maður myndi helst vilja fá sín mál samþykkt, enda held ég að við leggjum okkur fram um að leggja fram mál sem okkur finnst góð. En ég get ekki séð að þarna hafi orðið einhver stórkostleg breyting á. Ég vil bara aftur koma hér upp og mótmæla því að ríkisstjórnin sé ekkert að gera til að hugsa um hag fólksins hér í landinu. Þetta er endurtekið sí og æ meðan staðreyndin er sú að hér er verið að leggja fram fjárlög sem eru til þess gerð að reyna að ná tökum á verðbólgunni. Það getur alveg verið að einhverjir myndu vilja ganga lengra eða skemur í einhverjum málum, það er bara eins og pólitíkin er, en að tala eins og það sé ekkert gert er einfaldlega ekki rétt. Svo vil ég minna á þær aðgerðir, sem hefur verið farið í  til að koma sérstaklega til móts við örorkulífeyrisþega, sem er sá hópur  sem hefur það hvað verst, eru einmitt aðgerðir til að koma til móts við illa stæðan hóp og þær skipta máli og þær á að tala upp en ekki niður.

Forseti minnir enn á ræðutímann sem er aðeins ein mínúta þegar þingmenn taka til máls um fundarstjórn forseta.

###

Herra forseti. Það hefur ekki verið mikið um það að fundir hafi fallið niður í þeim nefndum sem ég hef setið í þó svo að það hafi vissulega gerst. Mig langar bara að benda á það að síðasta föstudag féllu niður fundir í ansi mörgum nefndum einmitt til þess að þingmenn gætu sótt barnaþing, þannig að það eru ýmsar ástæður fyrir því sem er gert. Það var m.a. vegna þess að forseti hvatti okkur til að taka þátt í því þingi.

Einmitt þess vegna sem ég segi þetta.Heyr, heyr.Annars kvaddi ég mér fyrst og fremst hljóðs til að mótmæla því að ríkisstjórnin sé ekki að gera neitt til að koma til móts við áhyggjur almennings af stöðunni. Hefur fólk ekki verið að fylgjast með því hvað er verið að gera í vinnu varðandi til að mynda fjárlög eða tekjuöflun ríkisins í tekjubandormi? Hefur enginn verið að fylgjast með því hvað er verið að gera varðandi stöðu fólks í Grindavík? Vegna þess að það er verið að vinna í þessum málum er aðeins að dragast að við getum tekið fjárlög til 2. umræðu og það er vegna þess að hér er verið að vanda sig, af því að ætlunin er  að létta á áhyggjum almennings og koma með tillögur sem halda fram í tímann. Þá þarf að vanda sig, ekki bara kalla eftir því að hlutirnir gerist hratt og hraðar en hægt er að vinna þá.



###

Frú forseti. Ég vildi bara koma hér upp í örstutta ræðu til þess að fagna því að þessi stefna sé komin fram. Húsnæðismál eru meðal þess stóra sem brenna á landsmönnum og það er mikilvægt að sjá fram á stefnumótun fram í tímann. Við vitum að húsnæðismál eru einn af lykilþáttunum í því að hér ríki velferð og að fólk hafi það gott, það byggir á því að hér sé húsnæðisöryggi. Ég veit það og treysti að sú þingnefnd sem fær þetta til meðhöndlunar muni  kafa ofan í alla þætti áætlunarinnar og skoða hvort þar séu einhverjar skrúfur sem þarf að herða eitthvað betur.

Mig langaði í því samhengi að vekja sérstaklega máls á aðgengismálum vegna þess að mér hefur fundist allt of oft hér í þessum þingsal og eins í almennri umræðu úti í samfélaginu menn tala mjög um það að við þurfum að gera betur þegar kemur að málefnum fatlaðs fólks. Það er svo sannarlega rétt að margt er verið að gera gott en það er líka margt sem þarf að gera betur. En það er þá yfirleitt talað um það í einhverjum sértækum málum, sem auðvitað skipta öll máli, svo sem notendastýrð persónuleg aðstoð. Já, ég er alveg hjartanlega sammála því að það er gríðarlega mikilvæg þjónusta sem hefur fest sig í sessi og hefur sýnt fram á hversu mikið hún eykur lífsgæði fólks. Eða þá að það er talað um þessi mál í öðrum svona niðurhólfuðum umræðum. Svo er hins vegar í öðrum umræðum mjög oft talað um að það þurfi að einfalda regluverk og mjög oft litið til þess að m.a. að byggingarreglugerðir séu íþyngjandi.

Frú forseti. Hér fara bara ekki saman hljóð og mynd ef fólki er í alvörunni umhugað um það að bæta stöðu fatlaðs fólks í samfélaginu, og raunar líka að bæta stöðu eldra fólks í samfélaginu, því að staðreyndin er einfaldlega sú að það er ekki skortur á óaðgengilegu húsnæði. Það held ég að við vitum öll, eins og átak eins og Römpum upp Reykjavík og Römpum upp Ísland hafa algerlega bent á. En þar erum við samt bara tala um opinbert húsnæði, ekki allt hið óaðgengilega íbúðarhúsnæði sem er að finna um allt land og gerir það að verkum að fólk sem fatlast, verður fyrir slysi eða er með sjúkdóma sem breyta líkamlegri getu þess, eða eldra fólk, sem vegna minnkandi líkamlegrar getu, sem tengist því einfaldlega að lifa lengur, getur ekki búið heima hjá sér og verður að flytja og á í erfiðleikum með að finna húsnæði sem hentar. Jafnvel þannig að það þarf að fara út í sérgreindar lausnir í húsnæðismálum fyrir þetta fólk. Þetta er í algerri andstöðu við samning Sameinuðu þjóðanna um réttindi fatlaðs fólks sem gerir ráð fyrir því að fatlað fólk búi í almennu húsnæði í jafn ríkum mæli og annað fólk og mögulega er hægt.

Heyr, heyr.Mig langar þess vegna að brýna þingið í því að hugsa þessi mál í samhengi og muna það að málefni fatlaðs fólks eiga að heyra undir alla  málaflokka, ekki bara þegar við tölum um einhver tiltekin sérgreind mál, vegna þess að þegar upp er staðið er fatlað fólk fólk og það á að búa við sama öryggi í þessu samfélagi og öll hin. Mér finnst mikilvægt að það komi fram í umræðu um húsnæðismál til framtíðar.

###

Virðulegi forseti. Það er að ýmsu að hyggja í þingstörfunum þessa daga. Ég tel að umræðan um viðskiptabann á Ísrael sé bæði áleitin og vaxandi í ljósi yfirgengilegra árása Ísraels á Gaza að undanförnu og þingmenn sem fylgjast með tölvupóstinum sínum sjá það glöggt að það er vaxandi umræða um þetta í samfélaginu. Þingflokkur Vinstrihreyfingarinnar – græns framboðs bauð Félaginu Íslandi-Palestínu á sinn fund til þess að ræða aðgerðir sem Ísland ætti að beita sér fyrir og þar bar margt á góma. Meðal þess er þingsályktunartillaga sem liggur nú þegar fyrir þinginu og snýst um að merkja vörur sem eiga uppruna sinn að rekja til hernuminna svæða í Palestínu. Það er vissulega ekki það sama og að fara í viðskiptabann en ég held hins vegar að það sé aðgerð sem skiptir gríðarlega miklu máli. Það er mál sem nú þegar liggur fyrir þinginu. Það liggur fyrir úrskurður frá Evrópudómstólnum um að þetta sé algerlega tæk leið og ekkert henni til fyrirstöðu. Ég vil líka hvetja íslenska neytendur til að skoða hvar vörurnar sem þeir kaupa eiga uppruna sinn.  Það eru til að mynda seld vín í áfengisverslun ríkisins sem eiga uppruna sinn á hernumdum svæðum Palestínu — aldrei ættum við að kaupa slíkar vörur.

###

Frú forseti. Þetta er mikilvæg umræða um samspil vaxta og verðlags á heimilin. Mig langar að byrja á að minna á það að greiðslur til örorku- og ellilífeyrisþega hafa verið hækkaðar tvisvar á ári undanfarin tvö ár, nokkuð sem venjulega er gert einu sinni á ári, einmitt vegna verðbólgunnar og að ríkisstjórnin hefur nú þegar lagt til eingreiðslu til örorku- og endurhæfingarlífeyrisþega í desember. Það eru aðgerðir sem svo sannarlega skipta miklu máli fyrir þau heimili sem þar eru undir. Ég er sammála þeim sem hafa talað hér um að það verði að skoða sérstaklega stöðu barnafólks sem oft er líka fyrstu kaupendur, en hækkun vaxta hefur lent mjög illa á þessum hópi. En það er einnig fleira sem hefur áhrif á laun þeirra. Þau eru t.d. lægri en þau þyrftu að vera vegna skorts á leikskólaplássum. Það er alvöruatriði sem hefur áhrif á ráðstöfunartekjur ungs barnafólks og mér finnst mikilvægt að hafa augun líka á því.

Frú forseti. Það eru ýmis orð sögð í svona umræðu eins og minna bruðl og ekki að eyða óþarflega miklu. Ég ætla bara rétt að vona að þar sé ekki verið að vísa í heilbrigðis- eða velferðarkerfið okkar og að það eigi að fara í einhvern niðurskurð þar. Mig langar bara að minna á að hv. þingmaður, sem er samflokksmaður hv. þingmanns sem hóf þessa mikilvægu umræðu, vísaði í það fyrr í dag að þessi kerfi þyrftu m.a. að grípa Grindvíkinga. Ég er svo hjartanlega sammála því og þess vegna þarf í öllum aðgerðum til að ná niður verðbólgunni að standa vörð um grunninnviði okkar á sama tíma.

###

Frú forseti. Ég vil byrja á að þakka hæstv. ráðherra fyrir framsöguna með þessu frumvarpi til laga um breytingu á ýmsum lögum um skatta og gjöld. Líkt og í svona bandormi þá kennir ýmissa grasa og ýmislegt sem efnahags- og viðskiptanefnd mun að sjálfsögðu í sínu starfi kafa ofan í og skoða. En það eru tvö atriði sem mig langar að nefna hér við 1. umræðu og það er annars vegar breyting á lögum um gistináttaskatt. Ég vil byrja á því að fagna því að hér sé verið að koma inn með gistináttaskatt og ég vil líka fagna því að hann eigi að leggja á skemmtiferðaskip. Mér finnst hins vegar alveg þess virði að efnahags- og viðskiptanefnd taki á því snúning í sinni vinnu að skoða hvort það ætti að þrepaskipta þessum skatti með einhverjum hætti. Það kom fram í orðaskiptum hæstv. ráðherra og hv. þingmanna í andsvörum að sums staðar erlendis er farin sú leið að vera með þetta prósentutengt, þ.e. að þetta sé þá hlutfall af kostnaði við gistingu. Það væri líka hægt að hafa ólík krónutöluþrep þar sem þau sem velja sér dýrari gistingu greiða hærri gistináttaskatt en þau sem eru í ódýrari gistingu, til að mynda í tjaldi. Mér finnst ekki sjálfgefið að það sé sama gjald greitt fyrir það að vera annars vegar í tjaldi og hins vegar á fimm stjörnu hóteli. Mér finnst þetta því vera vinna sem nefndin ætti að hella sér í og skoða hvort það ætti e.t.v. að gera breytingar þar á.

Hitt atriðið sem mig langar að nefna er 18. gr. hér í frumvarpinu sem er breyting á lögum um gjald af áfengi og tóbaki þar sem er  lagt til að heimila að lækka áfengisgjald að uppfylltum ákveðnum skilyrðum. Í umfjöllun á bls. 11 í frumvarpinu kemur fram að tillagan tekur mið af því að löggjöf um gjald á áfengi er ætlað að afla ríkinu tekna og um leið að stýra neyslu áfengis með gjaldtöku. Það kom fram í máli hæstv. ráðherra að ríkið mun verða af einhverjum tekjum við þetta. Þetta eru ekkert gríðarlega háar upphæðir og svo sannarlega ekki upphæðir sem skilji á milli feigs og ófeigs í rekstri ríkisins en það sem mér finnst mikilvægt að nefndin skoði frekar er þetta með að stýra neyslu áfengis með gjaldtöku. Breytingin gengur út á að það sé bjór sem verði með lægra almennt áfengisgjald og ég skil textann hérna þannig að þar með sé verið að stýra neyslunni í þá átt og ég myndi gjarnan vilja heyra fyrir því til að mynda lýðheilsufræðileg rök. Er endilega góð hugmynd að gera það? Hvaða áhrif gæti það haft á heildarneyslu Íslendinga þegar kemur að áfengi? Ég veit það ekki, kannski engin, kannski verður það til góðs, ég er ekki viss um það. En þetta er atriði sem mig langaði bara að vekja athygli á í þessari umræðu að mér finnist mikilvægt að verði tekið sérstaklega til nánari skoðunar í nefndarstarfinu. Svo eru það allar hinar greinarnar sem nefndin mun að sjálfsögðu skoða en þessum tveimur fannst mér mikilvægt að tæpa á hér í 1. umræðu og vekja athygli á að þyrfti að skoða nánar.

###

Frú forseti. Það er mikilvægt að við ræðum um málefni fatlaðs fólks en við eigum ekki bara að gera það í sérstökum umræðum á Alþingi, við eigum að gera það í umræðum um öll þau mál sem við ræðum hér og þau okkar sem hafa lesið samning Sameinuðu þjóðanna um réttindi fatlaðs fólks vita að það er þannig sem á að vinna. Ísland hefur fullgilt samninginn og okkur ber að gæta þess að öll lög sem við setjum hér séu í samræmi við hann. Auðvitað skiptir máli að lögfesta samninginn og að því er stefnt, líkt og kom fram í máli hæstv. ráðherra. Einn mikilvægur liður í því er að koma á fót innlendri mannréttindastofnun, eins og hæstv. forsætisráðherra hefur mælt fyrir um í frumvarpi sem er nú þegar til vinnslu í stjórnskipunar- og eftirlitsnefnd og ég ætla rétt að vona að verði gert að lögum hér innan skamms.

Frú forseti. Vegna þess að málshefjandi, hv. þm. Guðmundur Ingi Kristinsson, talaði um að það ætti að hætta að gera endalausar skýrslur um þetta málefni þá vil ég nota þetta tækifæri og mótmæla því. Það er einmitt vegna rannsókna sem hafa verið gerðar á þeirri kerfislægu mismunun sem fatlað fólk býr við sem við vitum nokkurn veginn hvað það er sem er að í okkar samfélagi og hverju þarf að breyta. Fatlað fólk á kröfu um að það sé unnið að málefnum þess af fagmennsku og að það sé byggt á þekkingu þegar kemur að því að bæta kjör þess, líkt og allt annað fólk á kröfu um í samfélaginu, alveg eins og samfélagið byggir á rannsóknum og þekkingu þegar kemur til að mynda að því að bregðast við náttúruhamförum. Að sjálfsögðu þarf svo að vinna eftir því sem kemur fram í skýrslunum. En ég mótmæli því að rannsóknir og kerfisbundin söfnun upplýsinga sé töluð niður  því að það er einmitt með kerfislægri söfnun á upplýsingum sem við höfum séð  hvernig hefur verið farið illa með fatlað fólk í gegnum tíðina og úr því verður ekki gert lítið meðan ég stend hér.

###

Frú forseti. Ég er ánægð með það að öll utanríkismálanefnd og þar með allir flokkar á Alþingi hafi sameinast um tillögu þá sem við ræðum hér núna, sem hefst á orðunum:

„Alþingi ályktar að án tafar skuli komið á vopnahléi af mannúðarástæðum á Gaza-svæðinu svo tryggja megi öryggi almennra borgara, jafnt palestínskra sem ísraelskra.“

Við tökumst oft á um ýmis mál og erum ósammála en við höfum líka sýnt það að þegar mikið er í húfi eins og núna þá getum við sameinast og náð sameiginlegri niðurstöðu. Þingmönnum hafa borist fjölmargir tölvupóstar og önnur erindi vegna átakanna sem nú eiga sér stað þar sem við erum hvött til þess að beita okkur fyrir vopnahléi. Það er í rauninni ekki í fyrsta skipti sem það gerist í málefnum sem varða Palestínu því sú hrina ofbeldisárása sem nú á sér stað á sér áratugalanga sögu. Íslendingar hafa lengi stutt málstað Palestínumanna og talað fyrir tveggja ríkja lausn eins og sást hvað best með viðurkenningu Íslands á sjálfstæði Palestínu árið 2011 en einnig talað fyrir friði á svæðinu, varanlegum friði á svæðinu. Ég er ánægð með það að landsmenn láti í sér heyra og sendi okkur þingmönnum pósta, raunar svo marga að ég hef ekki komist yfir að svara þeim öllum, því að þetta er mál sem skiptir okkur máli.

Frú forseti. Um leið og ég fagna þessari tillögu þá langar mig samt líka að minnast á öll hin vopnahléin sem við og heimurinn þarf líka að beita sér fyrir. Ég vil nefna Jemen, Eþíópíu, Sýrland, Úkraínu, Mjanmar, ýmis lönd í Afríku sunnan Sahara og þetta er því miður ekki tæmandi upptalning. Vopnuð átök og stríð bitna alltaf á almenningi. Kastljósið er núna á hörmungunum fyrir botni Miðjarðarhafs og sem betur fer eru augu umheimsins þar núna og ég trúi því og treysti að krafan um vopnahlé og frið sé vaxandi í heiminum. En um leið og við beitum okkur fyrir friði þar þá megum við ekki gleyma öllum hinum stríðshrjáðu svæðunum í heiminum. Þar er líka ógeð og hörmungar að eiga sér stað og við eigum líka að beita okkur fyrir friði þar.

###

Virðulegi forseti. Í gær dró António Guterres, aðalritari Sameinuðu þjóðanna, upp svarta mynd af stöðu mála á Gaza-svæðinu sem hann kallaði risastóran barnagrafreit. 10.328 hafa verið drepin, þar af 4.237 börn samkvæmt nýjustu tölum sem ég fann. Í máli Guterres kom einnig fram að á þeim tæpa mánuði sem árásir Ísraelshers á Gaza hafa staðið hafa um 90 starfsmenn Sameinuðu þjóðanna fallið. Ekkert annað stríð í gjörvallri sögu Sameinuðu þjóðanna hefur reynst þeim jafn skætt. Starfsfólk Sameinuðu þjóðanna hefur verið sprengt upp á sjúkrastofnunum, við flutning á særðu fólki, í biðröðum eftir mat og vatni og á heimilum sínum ásamt fjölskyldum sínum líkt og gildir um íbúa Palestínu. Þessi dráp eru stríðsglæpir og brot á alþjóðalögum. Raunar má segja að aðgerðir Ísraelshers á svæðinu hafi allt frá fyrsta degi einkennst af fullkomnu skeytingarleysi um þau mannúðarlög sem heimsbyggðin hefur viljað halda í heiðri frá lokum síðari heimsstyrjaldar. Hóprefsingar sem beinast að heilum samfélögum eru ólöglegar. Að svipta almenning nauðsynlegustu grunnkerfum á borð við vatn og rafmagn eru ólöglegar aðgerðir. Að láta sprengjum rigna yfir eitt þéttbýlasta svæði á jörðinni undir því yfirskini að þær beinist að einstaklingum sem þar kunni að vera að finna er augljóst brot á Genfarsáttmálanum. Þau áform Ísraelsstjórnar sem hún fer lítt dult með, að hrekja flesta Palestínumenn frá Gaza og helst til annarra landa, er ekkert annað en þjóðernishreinsanir, einhver svívirðilegasti glæpur sem getur hugsast.

Virðulegi forseti. Stríðinu verður að linna. Ísland á og verður að beita öllum tiltækum ráðum til að stöðva sprengjuregn Ísraelshers. Það verður að komast á vopnahlé tafarlaust og í kjölfarið á því þarf að semja um varanlegan frið sem byggir á réttlæti og tryggir raunverulegt öryggi allra íbúa svæðisins til frambúðar. Fyrir þessu á Ísland að beita sér á alþjóðavettvangi.

###

Frú forseti. Ég vil þakka hæstv. ráðherra svörin og eins þeim sem hafa tekið þátt í þessari örumræðu. Úrvinnslusjóður er mikilvægur en ég held að við þurfum að gefa þar alveg rosalega í og flýta öllum aðgerðum og efla allt þar miklu frekar. Ég vil bara nota tækifærið og brýna hæstv. ráðherra til þess að vera með forystu og sýna hana í þeim efnum. Ég get verið sammála hæstv. ráðherra í því að ég er ekki viss um að það sé góð hugmynd að fara í gegnum virðisaukaskattskerfið og ég er sammála hæstv. ráðherra í því að það er kerfi sem við eigum almennt að standa vörð um. En ég held hins vegar að það þurfi að finna leið og það þurfi bara að byrja og prófa leiðir sem virka því að við getum ekki beðið. Náttúran getur ekki beðið. Ég tel til að mynda að það gæti verið hyggilegt að taka upp einhvers konar endurgreiðslur eða beina styrki til fólks sem lætur reyna á það að gera við raftækin sín og jafnvel einhverja fleiri hluti því að þetta snýst um að breyta samfélagi, breyta neysluvenjum, breyta hegðun. Þar berum við öll ábyrg. Almennt myndi ég segja að það liggi gríðarstór ábyrgð á framleiðendum og fyrirtækjum en ég held að hér gæti mögulega fljótvirkasta leiðin til að ná fram breyttu neyslumynstri verið að almenningur sæi beinan ávinning af því að mæta með raftækið sitt í viðgerð. Mig langar að stinga því að hæstv. ráðherra.

###

Frú forseti. Þessi fyrirspurn sem ég beini hér til umhverfis-, orku- og loftslagsráðherra snýst um að minnka sóun og mögulega leið til að efla hringrásarhagkerfið. Þetta eru tvö atriði sem skipta gríðarlega miklu máli þegar kemur að náttúruvernd, að það þurfi ekki sífellt að brjóta nýtt land undir framleiðslu og neyslu, og skiptir líka máli í loftslagsmálum. Spurningarnar sem ég beini til hæstv. ráðherra eru eftirfarandi:

Er vitað hversu háu hlutfalli af raftækjum á Íslandi er hent án þess að athugað sé hvort viðgerð væri möguleg?

Hefur verið skoðað að taka upp styrki eða endurgreiðslukerfi vegna viðgerða á litlum raftækjum eins og símum? Telur ráðherra fýsilegt að koma á slíku kerfi?

Kveikjan að þessari fyrirspurn er raunar frétt sem ég las á RÚV fyrr í haust þess efnis að niðurgreiðslur á raftækjaviðgerðum hafi gefið góða raun í Austurríki þar sem litið er á þetta sem lið í því að efla hringrásarhagkerfið. Af fyrstu reynslu virðist vera að þetta auki hvata til þess að fólk, sem hafi til að mynda áður ekki látið gera við snjallsímana sína vegna þess að það hafi talið það of dýrt, hafi frekar valið að fara með símana í viðgerð. Við þekkjum það líklega öll að við erum gjörn á það að henda smáum raftækjum heima hjá okkur frekar en að kanna það hversu fýsilegt er að gera við þau. Mér finnst mikilvægt í ljósi þess hversu mikilvægt það er að ganga ekki endalaust á auðlindir jarðar að við skoðum það í víðara samhengi hvenær það er efnislega fýsilegt að gera við tæki þó svo að það kosti einhverja peninga því að við vitum að það kostar peninga að afla þeirra efna sem þarf í tækin. Það kostar peninga að urða tæki og það kostar peninga að sóa jörðinni. Ég hlakka til að heyra svör hæstv. ráðherra.

###

Frú forseti. Ég vil taka undir með hæstv. utanríkisráðherra með það að við þurfum að vera raunsæ þegar kemur að kjarnorkuafvopnun, því að þó svo að við kunnum að vera ósammála um leiðina þá held ég að við séum alveg sammála um að við viljum kjarnavopnalausan heim og við gerum okkur grein fyrir hættunni. Ég hef flutt þingsályktunartillögur þess efnis að Ísland verði aðili að þessum samningi og myndi þess vegna auðvitað vilja sjá Ísland eiga fulltrúa sinn á þessum fundi jafnvel þó að það væri ekki meiri hluti fyrir því að verða aðili að samningnum því að ég held að það skipti máli, þó svo að kjarnorkuvopnum hafi ekki fjölgað þá eru þau að stækka. Kjarnorkuveldin eru að endurnýja vopnabúrin sín og á alþjóðavísu er verið að grafa undan gildandi samningum sem þó hafa náðst. Þessi samningur er orðinn að alþjóðasamningi þó svo að við séum ekki aðilar að honum. Ég hef þá trú að í fyllingu tímans verði hann jafn mikilvægur og aðrir samningar svo sem um að banna  jarðsprengjur, sem var komið á gegn vilja þeirra sem áttu þau vopn.  Þannig að ég tel að Ísland eigi á alþjóðavettvangi að taka þátt í umræðunni.

###

Frú forseti. Við ræðum hér um frumvarp sem ég verð að segja að mér hugnast alls ekki. Þetta frumvarp er flutt af stórum hluta þingflokks Sjálfstæðisflokksins og má kannski segja að sé kunnuglegt úr þeim ranni. Ég tel að við ættum ekki að fara í neinar grafgötur með það að frumvarpinu er stefnt gegn kjarnanum í hinu íslenska vinnumarkaðslíkani. Íslenska vinnumarkaðslíkanið hefur þróast með löggjöf frá Alþingi, með kjarasamningum á vinnumarkaði og með úrskurðum dómstóla, sérstaklega Félagsdóms. Lykilatriði þess er að þeir kjarasamningar sem stéttarfélögin gera gilda fyrir allt launafólk og alla atvinnurekendur á því starfssvæði þar sem stéttarfélagið starfar. Það er óháð því hvort einstakir atvinnurekendur eða launamenn eru félagsbundnir. Þetta tryggir að allt launafólk njóti ábata af kjarasamningum og öllum eru tryggð lágmarksréttindi. Þetta vinnur til að mynda gegn félagslegum undirboðum, fyrirbæri sem er vaxandi ástæða til að hafa áhyggjur af í heimi hins hnattvædda kapítalisma. Mér finnst þetta eitt og sér vera ein rök gegn þessu máli.

Önnur mikilvæg stoð íslenska kerfisins er mikil aðkoma verkalýðsfélaganna varðandi það að halda utan um mikilvæg félags- og velferðarréttindi, svo sem hvers kyns menntunarsjóði, sjúkrasjóði og skráningu atvinnulausra. Verkalýðsfélögin reka einnig í samvinnu við atvinnurekendur hið almenna lífeyrissjóðakerfi, sem mörg samfélög sem horfa fram á síhækkandi meðalaldur horfa með öfundaraugum til. Ég hef áhyggjur af því að þessu fjöreggi þjóðarinnar og launafólks vilji flutningsmenn frumvarpsins fara að leika sér að og veikja. Það kerfi félagsaðildar að verkalýðsfélögum sem verið hefur við lýði hér á landi byggist á háu hlutfalli félagsbundinna og um það hefur verið víðtæk samfélagsleg sátt, sátt sem ég vona að við sem samfélag berum gæfu til að standa vörð um.

Þetta frumvarp er lagt fram á tímum þar sem staða launafólks sem veikast stendur á atvinnumarkaði verður fyrir sífelldum árekstrum. Við höfum séð ríka tilhneigingu atvinnurekanda til að þrýsta starfsfólki sínu í stöðu verktaka, oft með gerviverktöku. Afleiðingin verður réttminna starfsfólk sem safnar sér minni réttindum og hefur minna félagslegt öryggisnet ef aðstæður breytast hratt. Með sívaxandi fjölda starfsfólks af erlendum uppruna með takmarkaða reynslu af íslenskum vinnumarkaði og veikara félagslegt bakland eykst enn hættan á misnotkun og kúgun.

Verkalýðsfélögin hafa í mínum huga ekki verið eins mikilvæg í langan tíma. Ég tel að nú ættu metnaðarfullir þingmenn að leita leiða til að styrkja kjör launafólks, koma í veg fyrir að það sé hægt að komast upp með að brjóta á því, koma í veg fyrir launaþjófnað og gera allt sem hægt er til að styrkja stöðu fólks á vinnumarkaði en ekki veikja hana. Nái þetta frumvarp hins vegar fram að ganga þá veikir það stöðu launafólks gagnvart atvinnurekendum. Þess vegna ætla ég að vona að frumvarpið fari bara inn í nefnd og komi ekki þaðan út aftur, en ef það kemur út get ég ekki stutt það og mun greiða atkvæði gegn því.

###

Herra forseti. Ég held að ég og hv. þingmaður séum sammála um að það verður að komast á vopnahlé. Það er ekki einu sinni hægt að tala um vopnahlé. Árásunum verður að linna. Það er auðvitað verk dagsins og næstu daga. Það held ég að ég og hv. þingmaður séum sammála um og auðvitað væri það gríðarlega alvarlegt, ekki bara fyrir íbúa á nærliggjandi svæðum og fyrir botni Miðjarðarhafs, ef til stríðs kæmi á stærra svæði. Það hefði auðvitað hræðilegar afleiðingar fyrir heiminn allan og ég ætla að vona það að alþjóðasamfélagið beiti sér virkilega til að svo gerist ekki. Þrátt fyrir að margt bendi til þess að hér gæti orðið um langvinnt ástand að ræða og ýmsir fréttaskýrendur hafi talað um að það gæti orðið lengra en við höfum séð fyrir þó nokkrum árum þegar Ísraelsmenn hafa gert árásir á Gaza þá ætla ég að leyfa mér að trúa því að árásunum linni og þá þarf að hugsa til næsta leiks. Ég og hv. þingmaður erum greinilega sammála um það að landnemabyggðirnar brjóti í bága við alþjóðalög, landnemabyggðirnar séu, ég vil bara segja vandamálið, alla vega stór hluti af því. En ef ekki með einhvers konar efnahagslegum aðgerðum varðandi Ísrael og landnemabyggðirnar, hvað þá? Það er aðeins minna vandamál að leysa en að koma á friði en það er samt gríðarstórt framtíðarmál að hugsa um.

###

Herra forseti. Ég vil byrja á því, af því að mér láðist að geta þess, að ég er nú ekki ein flutningsmaður að þessari tillögu heldur eru flutningsmenn að henni auk mín hv. þingmenn Jódís Skúladóttir, Orri Páll Jóhannsson, Gísli Rafn Ólafsson, Líneik Anna Sævarsdóttir, Guðbrandur Einarsson og Jóhann Páll Jóhannsson. Ég vildi bara að það kæmi fram en auðvitað stendur þetta allt í þingskjalinu sem þessi tillaga er lögð fram á. Ég vil þakka hv. þingmanni fyrir að koma hér upp og ræða þessi mál. Það er margt sem við erum sammála um en við erum líka ósammála um ýmislegt, þ.m.t. leiðir. Ég vil bara ítreka það að þetta mál snýst ekki um sniðgöngu heldur snýst um að merkja vörur þannig að fólk geti þá valið sjálft hvort það vilji sniðganga vörur. Ég heyri hin efnahagslegu rök sem hv. þingmaður kemur hér með, hann telur að það myndi hafa slæm áhrif á efnahag margra Palestínumanna ef ekki væru keyptar ísraelskar vörur. Ég tel að það hafi önnur og alvarlegri áhrif í för með sér ef ekkert verður að gert og Ísraelsmenn halda áfram að taka land af Palestínumönnum því þar mun eðlilega áfram verða vegið að efnahagslegu sjálfstæði Palestínumanna og spurning hvernig þeir eigi að geta spornað gegn atvinnuleysi þegar þeir hafa í raun ekkert land eftir til að vera í neinni starfsemi á. En mig langar, herra forseti, að spyrja hv. þingmann vegna þess að ég veit hann hefur áhuga á þessum málum: Hvað telur hann að gæti verið til lausnar, til að bæta stöðuna, þó svo að hann telji þetta mál augljóslega ekki vera innlegg í það?

###

Herra forseti. Ég mæli hér fyrir tillögu til þingsályktunar um merkingu á vörum frá hernumdum svæðum Palestínu. Mér finnst nauðsynlegt að taka það fram í upphafi míns máls hér að í ljósi stöðunnar og þeirra hræðilegu frétta sem hafa verið að berast síðustu daga frá botni Miðjarðarhafs og ekki síður núna á síðustu mínútum um að heilt sjúkrahús hafi verið sprengt í loft upp, þar sem a.m.k. 500 manns virðast hafa verið drepin, er  þetta mál sett í það samhengi að í hinni stóru mynd  hlýtur það að ég sé að mæla fyrir því hér á Alþingi í dag fyrst og fremst að vera táknrænt þó svo að það skipti máli í hinu stóra pólitíska samhengi. Ég ætla að reyna að koma betur að því í ræðu minni.

Tillagan gengur út á það að Alþingi álykti að fela ríkisstjórninni að grípa til nauðsynlegra ráðstafana annars vegar til að merkja uppruna vara sem framleiddar eru á hernumdum svæðum Palestínu með viðeigandi hætti og hins vegar til að gera Palestínumönnum kleift að nýta sér kosti fríverslunarsamnings EFTA og Palestínu.

Þetta mál hefur þó nokkuð oft verið lagt fram hér á Alþingi en hefur ekki hlotið afgreiðslu, en í mínum huga  stendur það algerlega fyrir sínu enn þá þó svo að auðvitað séu allt aðrir þættir sem skipta  meira máli akkúrat núna. En það var engu að síður þannig að ég var búin að leggja þetta mál fram og ég gleðst yfir því að það hafi komist hér til umræðu nú.

Þessi ofbeldishrina með gegndarlausum árásum á almenna borgara hófst fyrir nokkrum dögum með árásum Hamas á óbreytta borgara í Ísrael. Ég get aldrei stutt við það að óbreyttir borgarar séu drepnir með þessum hætti þó svo að ég skilji pólitíska samhengið sem ákveðnir atburðir spretta úr. En síðan þá höfum við, líkt og ég talaði raunar  um í störfum þingsins á þriðjudaginn, séð það gerast að Ísraelsmenn ráðast á Gaza, á almenna borgara, og hafa lokað fyrir flutning á vatni, mat, lyfjum og rafmagni og eldsneyti inn á Gaza og segjast ætla að hefja þar landhernað. Ég verð að viðurkenna  að ég bind vonir við að Bandaríkjamönnum, sem ég hef nú ekki alltaf talið mína helstu bandamenn þegar kemur að málefnum Ísraels og Palestínu, takist að draga úr spennu og átökum núna, eins og Antony Blinken, utanríkisráðherra Bandaríkjanna, virðist hafa verið að reyna síðustu daga en augljóslega ekki tekist, líkt og sjá má á árásinni á sjúkrahúsið áðan.

Það sem er að gerast í dag, það sem er að gerast þessa dagana, á sér áratugalanga sögu og má í raun rekja allt aftur til stofnunar Ísraelsríkis árið 1948. En það mál sem ég er að tala um hér, um merkingu á vörum frá hernumdum svæðum Palestínu, má eiginlega segja að geti rakið rætur sínar til ársins 1967 og ég ætla aðeins að koma að því á eftir.

Líkt og Erlingur Erlingsson benti á í Kastljósi í gær þá er erfitt að sjá einhverja vonarglætu eða friðsamlegar lausnir fyrir botni Miðjarðarhafs. Hann benti á hvernig margir þekkja hvernig Ísraelsmenn hafa undanfarin ár grafið undir tveggja ríkja lausninni sem var samið um í Ósló undir lok síðustu aldar með mjög aukinni landtöku á Vesturbakkanum og að stjórn Netanyahu, sem nú er við völd þar, eigi sér bandamenn sem eru mjög harðir landtökumenn, þ.e. á Vesturbakkanum og það er í rauninni það svæði sem mín þingsályktunartillaga snýr að. En við erum að horfa upp á árásir á Gaza akkúrat núna. Þetta eru svona tvö meginlandsvæðin sem Palestínumenn búa á og með landtökustríðum Ísraelsmanna hefur þeim tekist að sneiða endalaust af því svæði sem Palestínumenn hafa til að búa á. Gaza er einhver þéttbýlasti  staður  í heiminum. Það er talað um að síðustu daga hafi milljón manns af tveimur milljónum verið á flótta vegna árásanna sem þar hafa verið gerðar.

Mér finnst mikilvægt að minna á það að hér á Alþingi var 29. nóvember árið 2011 samþykkt þingsályktun um viðurkenningu á sjálfstæði og fullveldi Palestínu. Þá ályktaði Alþingi að fela ríkisstjórninni að viðurkenna Palestínu sem sjálfstætt og fullvalda ríki innan landamæranna frá því fyrir sex daga stríðið árið 1967. Jafnframt skoraði Alþingi á Ísraelsmenn og Palestínumenn að leita sátta með friðarsamningum á grundvelli þjóðaréttar og ályktana Sameinuðu þjóðanna sem m.a. feli í sér gagnkvæma viðurkenningu Ísraelsríkis og Palestínuríkis. Þann 15. desember sama ár  staðfestu með formlegum hætti  þáverandi hæstv. utanríkisráðherra Össur Skarphéðinsson og dr. Riad Malki,  þáverandi utanríkisráðherra Palestínu,  upptöku á stjórnmálasambandi milli Íslands og Palestínu. Þetta var um að virða landamærin frá árunum 1967. Svo, líkt og ég sagði áðan og vitnaði í Erling Erlingsson, hafa Ísraelsmenn grafið undan tveggja ríkja lausninni og staðið að mjög aukinni landtöku á Vesturbakkanum og auðvitað hefur það áhrif bæði Vesturbakkamegin og á Gaza.

Þá komum við að efni þingsályktunartillögunnar. Hún snýst sem sagt um það, hún er ekki róttækari en svo, að vörur sem framleiddar eru á ólöglegum landtökubyggðum verði merktar sérstaklega þannig að íslenskir neytendur geti séð að þar sé um að ræða vöru sem á uppruna sinn  á landi sem tekið hefur verið með ólögmætum hætti.

Ég sagði hér áðan að Gaza væri eitthvert þéttbýlasta svæði heims en Vesturbakkinn er ekkert sérstaklega stór heldur. Hann mun vera um 6.000 km² eða töluvert minni en Vestfjarðakjálkinn. Ég veit ekki hvað landtökubyggðirnar eru margar núna en ég veit  að fyrir rúmum áratug voru þar ríflega 300.000 ísraelskir landtökumenn, bara til að setja stærðirnar í eitthvert samhengi. Ísland hefur ekki frekar en Sameinuðu þjóðirnar viðurkennt landnemabyggðirnar sem hluta af Ísraelsríki. Í mínum huga er því augljóst að það ætti því ekki heldur að viðurkenna Ísraelsríki sem upprunaland þeirra vara sem framleiddar eru í landnemabyggðunum.

Mér finnst því algerlega augljóst mál að auðvitað á að samþykkja þessa þingsályktunartillögu. Það er auðvitað ekkert nema táknrænt að segja það hér, í ljósi atburðanna og í ljósi þess hörmungarástands sem fólkið í Palestínu býr við í dag, að Íslendingar eigi að vita hvaðan vörurnar þeirra eru og geta valið þess vegna að kaupa ekki vörur sem eiga uppruna sinn á ólöglegum landnemabyggðum.

Herra forseti. Við verðum að gera allt sem í okkar valdi stendur til þess að snúa ofan af því óréttlæti sem hefur fengið að viðgangast í áratugi með því að Ísrael hefur farið langt út fyrir þá samninga sem gerðir hafa verið og með ólöglegri landtöku og kúgun á Palestínumönnum  sölsað undir sig æ meira land. En auðvitað er hin stóra krafa hér og nú að stöðva ofbeldið sem viðgengst akkúrat hér og nú. Það er augljóst að óbreyttir borgarar og almenningur í Palestínu býr við það ástand að líf þeirra er hvergi óhult. Það sýna árásir á sjúkrahús. Það sést á því að það er búið að loka fyrir hita og rafmagn. Og sjúkrahús sem uppi  standa verða ekki starfhæf vegna þess að það er ekki olía eða rafmagn til þess að reka þau.

Heyr, heyr.Alþjóðasamfélagið verður að stíga fast til jarðar og krefjast þess að látið verði af árásunum tafarlaust og svo verður að beita sér fyrir því að það náist lausn til framtíðar sem tryggir frið, sem tryggir það að almenningur á svæðinu eigi sér einhverja framtíð. Þess vegna, eins skrýtið og það nú er að mæla fyrir þessari hógværu þingsályktunartillögu, þá get ég ekki annað en sagt að það er partur af því sem þarf að vera langtímaplanið. Við verðum að gera allt sem við getum til þess að það komist á réttlæti og friður í Palestínu og við botn Miðjarðarhafs. Eitt lítið framtíðarskref er að samþykkja þessa tillögu og ég vona að almenningur sjái það í ljósi atburðanna sem eiga sér stað akkúrat núna meðan ég stend hér að það verður að finna lausn sem gerir það að verkum að almenningur í Palestínu sé óhultur og geti átt sér framtíð.

###

Hæstv. forseti. Mér sýnist ég og hv. þingmaður í raun líta á þessa 3. gr. og tilgang hennar í það minnsta dálítið svipuðum augum. Það er rétt að þjóðskrá hefur, að því er virðist, verið lipur þegar kemur að því að gera breytingar. En ég er sammála hv. þingmanni í því að það eru ekki endilega nægjanlega góð rök. Við vitum það alveg að áður en við breyttum þungunarrofslöggjöfinni hér á landi þá var ekkert sérstaklega erfitt fyrir konur að sækja um að komast í þungunarrof. Þú þurftir hins vegar að gera það í gegnum lækni eða einhvern heilbrigðisstarfsmann. Þannig að sú sem hér stendur er alveg tilbúin til að skoða það að fella það algerlega út úr lögunum að það þurfi að vera einhver mörk á því hversu oft þú getur gert þetta. En ég vil alla vega að það sé skoðað í nefndinni hvort þessi breytingartillaga hér sé endilega til bóta því að líkt og ég lýsti í ræðu minni þá er þetta ákveðið öryggisatriði fyrir fólk sem vill vegna ferðalaga eða telur nauðsynlegt að breyta kynskráningu sinni aftur. Og kannski  þegar við lítum til baka þá kemur í ljós að þessar sérstöku ástæður, sem nú eru skrifaðar inn í lögin, hafi bara verið einhvers konar byrjunarpunktur í þessu ferli, að fólk geti breytt kynskráningu sinni. En það verður tíminn auðvitað að leiða í ljós.

###

Virðulegi forseti. Ég er ánægð með það að við eigum í umræðu um þetta mál og hugsum í lausnum sem eru til hagsbóta fyrir kynsegin fólk, fólk með hlutlausa skráningu og fólk sem hefur breytt kynskráningu sinni, lausnum sem miða að hag þeirra og velferð. Það er því miður þannig að ekki verður við öllu séð á Íslandi um það hvernig heimurinn er. Við leggjum auðvitað okkar af mörkum á alþjóðavettvangi hér eftir sem hingað til og tölum fyrir jafnrétti og málefnum hinsegin fólks, og höfum staðið okkur nokkuð vel í því. Ég er sammála hv. þingmanni um það að við þurfum að finna bestu leiðina til þess að tryggja öryggi fólks á ferðalagi í heimi sem er allt öðruvísi en ég og hv. þingmaður myndum vilja sjá hann, og sem betur fer allflestir aðrir, þegar kemur að jafnrétti og málefnum hinsegin fólks. Við verðum að passa það, um leið og við förum út í breytingar, að hafa hugsað það til enda hvort við séum að skapa óvænta eða óúthugsaða hættu fyrir fólk sem tilgangurinn er að auka öryggið hjá.

###

Herra forseti. Ég vil byrja á að þakka hv. þm. Andrési Inga Jónssyni fyrir framsöguna á þessu frumvarpi. Ég tek undir með frummælanda og vil einnig styrkja stöðu kynsegin fólks. Heilt yfir líst mér nokkuð vel á þetta frumvarp. Ég er sammála hv. þingmanni um það að mikilvægt er að halda áfram að spinna við þau gríðarlega mikilvægu lög sem Alþingi setti, lög um kynrænt sjálfræði, og önnur lög sem tryggja réttarstöðu kynsegin fólks á Íslandi.

En það eru nokkur atriði í þessu frumvarpi — ég ætla alls ekki að ganga svo langt að segja að ég sé á móti þeim og skil algerlega hvað flutningsmönnum gengur til með þeim — sem mér finnst mikilvægt að verði skoðuð við vinnu nefndar til að þau nái örugglega fram þeim góða og mikilvæga ásetningi sem felst í þessu frumvarpi. Þetta snýst um 2. og 3. gr. Ég vil endurtaka, þannig að það sé alveg skýrt, að ég skil hverju er verið að reyna að ná fram. Tilgangurinn er svo sannarlega góður og til þess að bæta réttarstöðu fólks. Annars vegar er það útgáfa aukavegabréfs. Ég veit að uppi er ákall úr hinsegin samfélaginu um að þetta verði gert. Ég skil mætavel rökin og öryggistilfinninguna í því að geta haft annað vegabréf sem er ekki með kynhlutlausa skráningu. En mér finnst mikilvægt að nefndin skoði mjög vel hvort upp geti komið óvæntar og neikvæðar hliðarverkanir af því. Nú er ég ekki sérfræðingur á þessu sviði þannig að mér finnst mikilvægt að nefndin skoði það.

Hv. þm. Andrés Ingi Jónsson nefndi sem dæmi í framsöguræðu sinni, réttilega, óttann við það að þurfa að sýna lögreglu á sumum svæðum heimsins vegabréf með kynhlutlausa skráningu. Þá velti ég fyrir mér hvað gerist þegar einstaklingur er handtekinn og hefur tvö vegabréf í fórum sínum. Kannski er það smávægilegt atriði til að hafa áhyggjur af og skiptir minna máli en ávinningurinn af hinu. Engu að síður finnst mér þetta vera atriði sem skiptir máli að fara í gegnum við umfjöllun nefndarinnar. Ég er hjartanlega sammála því að vegna þess hvernig staðan er í heiminum er mikilvægt að við hér á Íslandi, sem búum við þá framsæknu löggjöf sem við höfum miðað við marga aðra, tökum mið af því að við þurfum að sjálfsögðu að tryggja öryggi og ferðafrelsi kynsegin fólks með þeim aðferðum sem við getum notað.

Hitt sem ég velti fyrir mér er breytingin á 3. gr. Aftur skil ég algerlega hvað þeim sem standa að þessu frumvarpi gengur til með henni. Hana þarf að skoða aðeins betur. Eftir því sem mér skilst, en hef þó engin gögn til að bakka það upp, hefur framkvæmdin verið sú að það sé ekki erfitt að breyta kynskráningu sinni oftar en einu sinni ef þess er óskað. Það er vissulega þannig að færa þarf fyrir því rök, og ég dreg ekkert úr því að einhverjum kunni að finnast það óþægilegt eða bara óþarfa vesen. Breytingin sem hér er lögð til, að meira en eitt ár sé liðið frá síðustu breytingu — ef ég les hana í samræmi við það sem er sagt í lögskýringu um 7. gr. laga um kynrænt sjálfræði þá er þar sérstaklega tekið fram, með leyfi forseta:

„Þá er rétt að hafa í huga að komið geta upp sérstakar aðstæður þar sem einstaklingur óttast um öryggi sitt noti hann skilríki með breyttri kynskráningu, til dæmis í ferðalögum eða við dvöl í löndum þar sem miklir fordómar ríkja í garð hinsegin fólks.“

Þá gæti ákveðinn hópur, miðað við þessa lögskýringu og óbreytt lög, breytt kynskráningu sinni til baka vegna fyrirhugaðra ferðalaga. Það væri þó ekki mögulegt fyrr en eftir ár miðað við breytinguna. Þetta er atriði sem mér finnst mikilvægt að verði skoðað í meðförum nefndarinnar út frá ólíkum hliðum, sjónarmiðum og hagsmunum.

Mig langaði að taka til máls við 1. umræðu um þetta frumvarp til að vera almennt jákvæð í þess garð og taka undir mikilvægi þess að við höldum áfram að styrkja lagagrundvöllinn og spinna við þau góðu en þó ekki fullkomnu lög sem við höfum um kynrænt sjálfræði. Ég vildi vekja athygli á hlutum sem ég tel að séu í það minnsta skoðunar virði inni í nefnd án þess að ég vilji slá því föstu að ég sé á móti því sem segir í frumvarpinu. Mér finnst þetta bara. Ég er ekki alveg viss.

Ég vil að þessu sögðu þakka fyrir að þetta frumvarp sé komið fram. Ég veit að í þessu máli eins og öðrum vinna nefndir almennt vel og taka það veganesti sem kemur fram í þingumræðum inn í vinnu sína.

###

Herra forseti. Mig langar að tala um matarsóun sem ég held að við í þessu samfélagi séum flest sammála um að við viljum draga úr, enda er hún í rauninni galin, bæði í umhverfislegu tilliti og fjárhagslegu. Það er auðvitað fáránlegt að við séum að henda mat á öllum stigum, í framleiðslu, verslun og á heimilum, þegar við gætum verið að minnka umhverfisáhrifin með því hreinlega að framleiða minna eða markvissar og við gætum bætt fjárhag heimilisins með því að kaupa bara það sem við þurfum. Sjö af hverjum tíu Íslendingum vilja breyta hegðun sinni til að minnka umhverfisáhrifin sín þannig að við erum svo sannarlega með samfélagið með okkur í liði hérna. Saman gegn sóun er almenn stefna um úrgangsforvarnir sem gildir á árabilinu 2016–2027 og er í samræmi við hugmyndafræði hringrásarhagkerfisins en frumvarp um það frá þáverandi umhverfisráðherra tók einmitt gildi 1. janúar síðastliðinn og nú erum við hér í Reykjavík farin að flokka lífrænt og það gengur, að því er mér skilst, vonum framar, fram yfir væntingar, þannig að það er jákvætt.

Ég beindi fyrirspurn til umhverfis-, orku- og loftslagsráðherra um fjármögnun og framkvæmd aðgerðaáætlunar gegn matarsóun og þar kemur fram að það er ýmislegt í gangi sem er vel. Ég tel hins vegar að við þurfum að setja aukinn kraft í ýmsar framkvæmdir sem þar eru og vil nefna matarbankann sem dæmi og boða það að ég muni halda áfram að fjalla um þessi mál og ég vona að ég fái þingheim til liðs við mig í það.

###

Herra forseti. Líkt og ég sagði í ræðu minni þá styð ég og skil markmiðið með 1. gr. og er sammála hv. þingmanni um að þetta er mjög erfitt ástand eins og það er núna fyrir fólk sem þarf að fara í tæknifrjóvgunaraðgerðir, vegna þess að kostnaðurinn er svo gríðarlega hár. En við hv. þingmaður verðum held ég bara að vera ósammála um síðari greinina. Ég tel að með þeirri útfærslu sem lögð er til með 2. gr. sé verið að bæta stöðu fólks, sem vissulega þarf að bæta, en verið að gera það á kostnað fólks sem ég hygg að þurfi líka á þeirri aðgerð að halda sem þar er mælt fyrir í lögum. Það sé þá verkefnið að eigi að fjármagna frumvarpið verði að líta til þess að fara í tekjuöflun með einhverjum annars konar hætti. Það er auðvitað hægt að gera með mörgum öðrum aðferðum en þeirri að auka kostnaðarhlutdeild einhverra í heilbrigðiskerfinu, til að mynda með breytingu á einhverjum sköttum. Ég ætla ekkert að nefna aðra leið vegna þess að ég vil bara skilja það eftir sem mjög opið að það eru vitaskuld til fleiri leiðir til þess að fjármagna þær breytingar á samfélaginu okkar sem við teljum mikilvægt að fara í.

Þannig að við það stendur að ég er efnislega fylgjandi því að það verði skoðað að taka þátt í kostnaði við tæknifrjóvganir en er ósammála seinni greininni um að hætta niðurgreiðslum á ófrjósemisaðgerðum.

###

Herra forseti. Ég vil þakka hv. þingmanni fyrir andsvarið og mér finnst alltaf gott þegar við eigum í opnum skoðanaskiptum hér í þingsal. Hvað varðar spurningu hv. þingmanns þá verð ég að viðurkenna að svar mitt er nei. Mér finnst ekki skrýtið að hið opinbera taki þarna þátt að fullu. Hins vegar er það auðvitað þannig að í okkar mjög ágæta heilbrigðiskerfi, þar er ekki allt fullkomið og margt mætti alveg bæta. Ég hygg að til að mynda einhvers konar niðurgreiðsla á getnaðarvörnum gæti bara verið mjög af hinu góða. En þar myndi ég vilja horfa til þess að þá yrði aukið í stuðning hins opinbera en ekki farin sú leið að hreyfa við því kerfi eða þeim mikilvægu, vil ég segja, lögum sem þegar hefur verið komið á hvað varðar þessi mál.

###

Herra forseti. Ég vil þakka hv. þm. Hildi Sverrisdóttur fyrir framsöguna og vil segja það að án þess að hafa kafað djúpt ofan í prósentutölurnar eða krónutölurnar í 1. gr. þá er ég henni efnislega sammála, þ.e. ég er sammála því að það væri til bóta ef ríkið tæki þátt í kostnaði vegna tæknifrjóvgana og styddi þannig við þá einstaklinga eða fjölskyldur sem þurfa einhverra hluta vegna að fara þá leið við sínar barneignir.

Ég hins vegar kveð mér hér hljóðs vegna þess að ég get ekki stutt 2. gr. frumvarpsins þar sem fjallað er um breytingar á lögum um ófrjósemisaðgerðir þar sem lagt er til að þær verði ekki lengur niðurgreiddar af Sjúkratryggingum Íslands. Ég skil hvað það er sem hv. þingmaður er að gera með því, þ.e. að með því að hætta þeim niðurgreiðslum yrðu til fjármunir sem væri hægt að nota í hitt. Ég tel hins vegar að um mikla afturför væri að ræða ef þetta væri gert vegna þess að það sem hér er kallað valfrjálsar aðgerðir er mjög oft framlag karla til þess að hafa áhrif á fjölskyldustærð. Karlar í sambúð létta því mjög oft af konum sínum að vera á hormónagetnaðarvörnum til langs tíma og taka þannig hluta af ábyrgðinni þegar kemur að fjölskylduskipulagningunni. Ég er því bara hreinlega ósammála því sem segir í greinargerðinni, að hér sé hvorki um brýna nauðsyn fyrir einstaklinginn né um hagsmuni almennings að ræða. Ég tel að hér sé hvort tveggja nefnilega nauðsynlegt fyrir einstaklinga. Það skiptir máli fyrir heilsu og kynheilsu kvenna að þær séu ekki eingöngu ábyrgar fyrir getnaðarvörnum og sér í lagi ekki í samböndum. Þannig að mér finnst þessi partur frumvarpsins ekki góður og vil raunar ganga svo langt að hér sé um ófemíníska tillögu að ræða.

Hafandi sagt hitt, að efnislega lítist mér vel á fyrri hlutann, þá þætti mér mikilvægt að það yrði skoðað að fara mögulega aðrar leiðir í fjármögnun á þessu frumvarpi og það er auðvitað hægt að gera það á ýmsan hátt. Ég skoðaði þetta mál og ég veit að fulltrúi Vinstrihreyfingarinnar – græns framboðs var meðflutningsmaður á þingsályktunartillögu frá hv. þingmanni á síðasta ári en þar var ekki þessi 2. gr. með. Það hefur breytt afstöðu okkar, eða alla vega mín og fleiri, til þessa máls. Ég vildi koma þessum sjónarmiðum hér á framfæri og vona að nefndin, svo og hv. þingmaður, taki alla vega mið af þessum röksemdafærslum sem ég hef fært hér fram.

###

Virðulegi forseti. Ég vil þakka hæstv. innviðaráðherra fyrir sína framsögu og skýra yfirferð yfir samgönguáætlun fyrir árin 2024–2038, svolítið óvenjulegt að vera með svona langt bil undir, og umræðuna hér. Áætlanagerð af þessu tagi er ætlað að sýna á spilin um hvað sé í vændum og kveður á um forgangsröðun við byggingu á mikilvægum samgönguinnviðum. Fyrirsjáanleiki er mikilvægur í svona málum, svo áætlun eins og þessi er mikilvæg í eðli sínu.

Eins og við þekkjum hefur líka hver og einn sína skoðun á upplegginu. Ég er viss um að það á ekki bara við um okkur sem erum hér inni, okkur 63, heldur bara fólk almennt og þetta höfum við svo sem heyrt í umræðunni hér í dag og umræðan mun halda áfram inn í umhverfis- og samgöngunefnd. Ég á sjálf ekki sæti í þeirri nefnd. Það eru því ja, má kannski segja tvö atriði sem mig langar að ræða hér við fyrri umræðu um málið og beina því til nefndarinnar að taka hliðsjón af. Það eru annars vegar almenningssamgöngur og borgarlína og hins vegar málefni fatlaðs fólks í samgöngum, efni sem ég hef raunar áður rætt, en alveg eins og það þarf að ræða ólíka vegi oft og mörgum sinnum er þetta líka atriði sem ég tel mikilvægt að ræða um og halda til haga. Ég fagna þeim áherslum sem finna má víða í tillögunni, til að mynda því að undir markmiði um greiðar samgöngur er sérstaklega kveðið á um að, með leyfi forseta:

„Unnið verði að áframhaldandi uppbyggingu hágæða almenningssamgangna, Borgarlínu og annarra samgöngumannvirkja á grundvelli samgöngusáttmála höfuðborgarsvæðisins.“

Bættar almenningssamgöngur, sér í lagi á þéttbýlum stöðum, eru líklega veigamesti staki þátturinn í því að hér flæði samgöngur vel og til að stuðla að því að við getum náð markmiðum í loftslagsmálum. Það er ljóst að ef ferðum þeirra stöku bíla sem fara um göturnar fækkar þá minnkar álag á samgöngumannvirki, slit á vegum verður minna og það má ætla að það dragi úr svifryksmengun, sér í lagi hér á höfuðborgarsvæðinu og öðrum þéttbýlum svæðum þar sem hún er kannski mest vandamál. Að efla almenningssamgöngur skilar því miklum ávinningi fyrir bætt loftgæði og heilnæmara umhverfi og áhrifin á höfuðborgarsvæðinu eru ótvíræð.

Undirritun samgöngusáttmálans markaði tímamót fyrir framtíðarsýn um umhverfisvænni samgöngur. Borgarlínan er lykilþáttur í uppbyggingu nýrra og fjölbreyttari ferðamáta hér á suðvesturhorninu og í aukinni hlutdeild almenningssamgangna í vali á ferðamáta, enda miða spár við að fjöldi farþega á höfuðborgarsvæðinu muni vaxa úr 11.000 sem var á síðasta ári í 20.000 á næstu fimm árum, sem gerir tæplega 100% aukningu á sex árum. Ég er þeirrar skoðunar að samgöngusáttmálinn og borgarlínuverkefnið sé nauðsynlegt fyrir jákvæða þróun byggðar á höfuðborgarsvæðinu.

Í tillögunni er einmitt lögð áhersla á almenningssamgöngur og gert ráð fyrir uppbyggingu almenningssamgangna vegna flugs og ferjusiglinga auk almenningssamgangna, þ.e. bæði á landsbyggðinni sem og áframhaldandi uppbyggingu borgarlínu og annarra mikilvægra samgöngumannvirkja. Allar tölur benda til þess að fjölbreytt virkni fólks í mismunandi ferðamátum sé að aukast. Það eru fleiri sem fara um hjólandi og gangandi og nýta sér alls konar smáfarartæki til að koma sér á milli staða og við erum, held ég, öll sammála um að til þess þarf innviði.

Virðulegi forseti. Í samgönguáætlun kemur fram að meðal lykilviðfangsefna í samgöngumálum á næstu árum verði þarfir fatlaðs fólks í samgöngum og því fagna ég. Ef íslensku samfélagi er alvara um að fatlað fólk sé virkir þátttakendur í samfélaginu, til að mynda á vinnumarkaði, verður fatlað fólk að komast leiðar sinnar eins og annað fólk og ég vil leggja áherslu á og segja: Í eins miklum mæli og hægt er með sömu aðferðum og annað fólk. Í markmiði um jákvæða byggðaþróun segir, með leyfi forseta:

„Tryggt verði að fatlað fólk hafi aðkomu að málefnum sem að því snúa.“

Ég skil alveg hvað hér er verið að gera og segja og það er mikilvægt að fatlað fólk komi að því að móta stefnu og að fatlað fólk sé haft með í ráðum til að þær lausnir sem notaðar verða komi til með að virka þegar á hólminn er komið, því að við vitum það og þekkjum það m.a. úr umræðu um byggingarreglugerð og aðgengilegar byggingar að það er miklu dýrara að gera breytingar eftir á. Það verður að huga aðgenginu frá byrjun og það sama gildir í samgöngum. En ég vil leggja áherslu á að það megi ekki túlka þetta annars ágæta markmið mjög þröngt því að allar samgöngur þarf að hugsa með þarfir fatlaðs fólks í huga, ekki að hugsa í sértækum lausnum. Mér fyndist allt í lagi að nefndin tæki á því a.m.k. snúning, til að mynda með Öryrkjabandalaginu eða ráðuneytinu eða fleiri aðilum, um það hvort þessi setning ætti e.t.v. að vera opnari. Á því eru örugglega kostir og gallar en ég tel alla vega mikilvægt að fatlað fólk hafi almenna aðkomu að því sem lýtur að samgöngumálum.

Í aðgerðaáætlun fyrir árin 2024–2028 er fjallað um bætt aðgengi fatlaðs fólks að almenningssamgöngum milli byggða og aðgengismál í orkuskiptum. Þar er vísað í að horft verði til skýrslna sem gerðar hafa verið, annars vegar skýrslu ÖBÍ um ástand á biðstöðvum Strætós og hins vegar skýrslu um stöðu fatlaðs fólks í samgöngum. Ég held að það sé mikilvægt að þessar skýrslur hafi verið unnar og það eru sláandi niðurstöður sem koma fram, m.a. um það að á innanlandsflugvöllum eru engin tæki til að flytja fatlaða farþega um borð í flugvélar. Úr þessu þarf auðvitað að bæta og ég fagna því að þetta sé meðal þess sem er á aðgerðaáætluninni.

Það er nefnilega þannig að fatlað fólk verður ekki virkur þátttakandi í samfélaginu nema það komist á milli staða í samfélaginu eins og annað fólk. Fýsískt aðgengi skiptir þar máli, þ.e. að þú komist upp í farartækið sem flytur þig á milli staða og að þú getir athafnað þig við að hlaða bílinn þinn ef hann er rafmagnsbíll. En það er fleira sem skiptir þar máli; viðmót og það sé gert ráð fyrir því að alls konar fólk með alls konar þarfir sé að nota samgöngukerfinu okkar. Það skiptir líka máli. Ég ætla að biðja umhverfis- og samgöngunefnd að taka þessi orð með sér inn í sína vinnu um samgönguáætlunina og treysti því að ráðherrann verði með augað á þessum málum.

###

Virðulegi forseti. Álit umboðsmanns Alþingis liggur fyrir og Bjarni Benediktsson hefur sagt af sér sem fjármála- og efnahagsráðherra. Ég tel að hann hafi þar brugðist rétt við og mér finnst eðlilegt að þingið hafi verið að ræða þetta hér áðan undir dagskrárliðnum fundarstjórn forseta.

Herra forseti. Það er samt þannig að það eru jafnvel stærri og alvarlegri atburðir að gerast úti í hinum stóra heimi, þó svo að auðvitað skipti þetta máli í íslensku samfélagi. Síðustu sólarhringa höfum við horft upp á hörmulega atburði fyrir botni Miðjarðarhafs, atburði keimlíka því sem við höfum því miður séð svo ótal oft áður í átökum Palestínufólks og Ísraelsmanna. Við höfum séð þetta handrit áður og vitum hvernig því mun ljúka, eða öllu heldur ekki ljúka.

Átakasaga þessi er áratugalöng en þessi lota hófst með hræðilegum árásum og hrinu mannrána og morða Hamas-liða. Hið fyrirsjáanlega viðbragð var svo loftárásir Ísraelshers á þéttbýlt svæði fólks sem getur hvergi flúið. Afleiðingin verður eins og allir vita í hjarta sínu aðeins framlenging á vítahring ofbeldis og gagnárása. Raunverulegur friður muni ekki komast á með ofbeldi, ekki í Palestínu og Ísrael og ekki neins staðar annars staðar.

Forseti. Ég trúi því að íslensk stjórnvöld geri sitt til að tala máli friðar þarna sem annars staðar og ég fagna því að það hafi verið gripið skjótt inn í og látið senda eftir Íslendingum og koma þeim af átakasvæðinu. Ég ætla að trúa því að það komi ekki annað til álita núna, eins og málum er háttað, að það detti ekki nokkrum manni í hug að senda einhvern héðan til átakasvæðisins í Palestínu.

###

Frú forseti. Málshefjandi lagði upp með það að tala um ráðstöfun söluágóða af ríkiseignum til fjárfestinga í mikilvægum innviðum. Ég verð að taka undir með þeim sem finnst þetta vera sérstakt upplegg í umræðu hér. Það hefur líka verið talað um að losa um eignarhald í rekstri sem ríkið þarf ekki að vera í.

Frú forseti. Þetta eru risastórar pólitískar spurningar sem snúa að því hvernig samfélag við viljum reka og það er ekki eitthvað eitt sem gildir um öll svið samfélagsins. Við í Vinstrihreyfingunni – grænu framboði höfum lagt áherslu á að það eru mjög margar stofnanir og mikill rekstur sem ríkið er í sem er mikilvægur fyrir fólkið í landinu, sem er mikilvægt að sé í opinberri eigu og í opinberum rekstri. Ríkisstjórnin hefur m.a. farið í það að kaupa mikilvæga innviði eins og Auðkenni og sæstrenginn ÍRIS og fleira sem eru mikilvægir samfélagslegir innviðir sem eiga auðvitað að vera í opinberri eigu. Mér finnst ekkert annað en skynsemi í því að húsnæði fyrir rekstur ríkisins sé líka í eigu hins opinbera, enda stendur ekkert til að fara að leggja þann rekstur niður, en auðvitað þarf að sinna viðhaldi.

Frú forseti. Mig langar að nefna það að í nýlegri skýrslu Vörðu – rannsóknastofnunar vinnumarkaðarins kom fram að staða og heilsa sérstaklega kvenna sem eru að vinna við ræstingar er á öllum mælikvörðum slæm. Mér finnst að við ættum að vera að ræða það hvort hið opinbera ætti jafnvel að taka til sín aftur verkefni sem hefur verið útvistað með kjör samfélagsins fyrir augum. Mig langar að stinga því inn að ég held að það gæti bara verið dæmi um mjög góða kynjaða hagstjórn vegna þess að það snýst um sparnað til langs tíma í heilbrigðiskerfi og félagslega kerfinu.

Forseti minnir hv. þingmenn á að virða ræðutíma sem er takmarkaður.

###

Frú forseti. Öflugt samkeppniseftirlit er partur af því að tryggja sanngirni í samfélaginu og þess vegna er það mikilvægt. Ólöglegt samráð á auðvitað ekki að líðast og á slíkum brotum verður að taka enda er þar um að ræða brot sem að lokum bitna á almenningi og mér finnst ekki að það eigi að líta á þau lögbrot einhverjum öðrum hætti en annars konar lögbrot. Krafan um aukið gagnsæi, m.a. aukið gagnsæi í sjávarútvegi, er mikilvæg og í mínum huga raunar lykilatriði. Ég tel að aukið gagnsæi þar myndi efla traust almennings á íslenskum sjávarútvegi og myndi líka verða til þess að við getum fullvissað okkur um að ekki sé verið að viðhafa ólöglegt samráð eða haga málum þar með öðrum hætti en á að gera lögum samkvæmt. Auðvitað eiga fyrirtæki að sjá sóma sinn í því að stunda heiðarleg viðskipti. Því miður hefur borið á því í umræðu hér á Alþingi, og ég vil taka fram að það er ekkert endilega í þessari umræðu hér, að aukið gagnsæi í sjávarútvegi sé furðuleg hugmynd Mér finnst mikilvægt að nefna að auðvitað á að vera gagnsæi þar og það skiptir máli að nefna það hérna þegar við erum að tala um samkeppnismál og samkeppniseftirlit.

###

Virðulegur forseti. Ég fagna því að hæstv. forsætisráðherra hafi nú mælt fyrir frumvarpi til laga um Mannréttindastofnun Íslands. Þetta er eitt af þeim málum sem ég hef hlakkað mjög til að kæmi til þingsins og ég tel afar mikilvægt að svona mannréttindastofnun verði komið á fót hér á Íslandi.

Mig langar aðeins að segja, vegna þess að það var aðeins talað um í hvaða nefnd málið ætti að fara og hv. þm. Eyjólfur Ármannsson vildi fá málið til sín þar sem hann er 1. varaformaður allsherjar- og menntamálanefndar, að ég vona að málið sé ekki síður í góðum höndum hjá okkur í stjórnskipunar- og eftirlitsnefnd þar sem ég er 1. varaformaður. Ég get bara lofað hv. þingmanni því að auðvitað fær þetta mál góða og ítarlega efnislega meðferð og umræðu í stjórnskipunar- og eftirlitsnefnd og þannig vinna auðvitað allar nefndir þingsins.

Það hefur komið mér pínulítið á óvart og mér hefur fundist það merkilegt hvað sumir þingmenn í þessari umræðu virðast óttast mannréttindi á einhvern hátt og reynt að finna ýmsa snúninga á því að það sé einhvern veginn ekki gott að koma á fót mannréttindastofnun, það geti verið einhver vandkvæði á því. Auðvitað þarf að huga vel að umgjörð slíkrar stofnunar en mikilvægi hennar hefði ég haldið að ætti ekki að dyljast neinum. Hæstv. forsætisráðherra fór í sinni framsögu ágætlega yfir það hvernig þetta er m.a. til þess að hægt sé að lögfesta samning Sameinuðu þjóðanna um réttindi fatlaðs fólks. Það eitt og sér tel ég vera alveg gríðarlega stórt og mikið atriði. Svo er það nú bara þannig að því miður eiga mannréttindi undir högg að sækja víðs vegar um heiminn og því miður hérna á Íslandi líka þannig að almennt séð þá finnst mér tímasetningin á þessu máli vera mikilvæg vegna þess að við erum í samfélagslegri umræðu á heimsvísu þar sem mannréttindi eiga undir högg að sækja. Þá er frábært að Ísland ætli að taka það skref að koma á fót mannréttindastofnun.

Eitt af hlutverkum Mannréttindastofnunar Íslands á að vera að vinna að því að opinberir aðilar og einkaaðilar virði mannréttindi á öllum sviðum samfélagsins og vera aðilum til ráðgjafar um eflingu og vernd mannréttinda. Mig langar að segja að þegar ég las í gegnum frumvarpið þá rifjaðist upp fyrir mér umræða sem við áttum hér í þessum þingsal fyrir þó nokkuð mörgum árum um upplýsingar sem komu fram um ofbeldi sem fatlaðar konur voru beittar á ýmsum stofnunum í samfélaginu. Þá hefði nú aldeilis verið frábært ef það hefði verið til mannréttindastofnun sem hefði getað verið til aðstoðar og hefði verið hægt að leita til. Sem betur fer var unnið úr þeim málum og það voru skrifaðar skýrslur og vonandi gerðar breytingar þannig að svona kerfisbundið ofbeldi endurtaki sig ekki. En við vitum það að fólk sem er í viðkvæmri stöðu er alltaf útsett fyrir því að mannréttindi þeirra séu ekki virt. Og mér finnst mikilvægt að rifja upp svona mál þegar við erum að fjalla um frumvarp til laga um Mannréttindastofnun Íslands. Auðvitað skiptir umgjörðin máli, hvar stofnunin er innan stjórnkerfisins og ég er sammála hæstv. forsætisráðherra í því að ég tel fara best á því að hér sé um sjálfstæða stofnun að ræða. Mér finnast mannréttindi vera það stórt mál að mér fyndist bara fara vel á því að þetta sé sjálfstæð stofnun og hafi sambærilegan sess og til að mynda umboðsmaður Alþingis því mikilvægið er svo gríðarlegt. Þannig að mér finnst mikilvægt að við týnum okkur ekki bara í umræðu um umgjörðina þó svo að hún skipti auðvitað máli. Ég hef alveg heyrt hvað hefur komið hér fram í þessari umræðu um að einhverjir þingmenn telji stofnunin frekar eiga heima undir framkvæmdarvaldinu. Gott og vel. Við köfum frekar ofan í rökin með og á móti í stjórnskipunar- og eftirlitsnefnd. En mér finnst líka mikilvægt að ræða inntakið, að ræða það af hverju það er mikilvægt að koma á fót mannréttindastofnun. Það er auðvitað vegna þess að við viljum að Ísland sé í fremstu röð þegar kemur að mannréttindum fólks.

Ég er að hugsa um að hafa þessa ræðu ekki lengri en vil bara endurtaka það að ég fagna því mjög að þetta frumvarp sé nú komið fram. Við tökum það til meðferðar og rýni, bæði efnislega og út frá því hvar stofnunin skuli vera staðsett, og skoðum auðvitað þær ábendingar sem hafa komið fram í þessari umræðu, eins og um það hvaða samtök það eru sem eiga að hafa fast sæti í nefndinni og einnig að fjalla um stöðu réttindagæslumanna og svo gríðarlega margt annað. Ég ætla bara að leyfa mér að binda vonir við það að við fáum málið hér aftur til 2. umræðu eftir ekkert svo langan tíma vegna þess að ég tel málið brýnt og ég tel að það væri Íslandi mikill sómi að því að þetta frumvarp yrði að lögum.

###

Frú forseti. Ég vil taka undir með þeim hv. þingmönnum sem hafa notað þetta ræðupúlt í dag til þess að tala um það hræðilega bakslag sem hefur orðið í umræðu um hinsegin fólk hér á Íslandi. Ég ætla að fagna því sérstaklega að forsætisráðherra hafi stigið fram í gær og sé alveg skýr með það að hún ætlar að gera það sem hún getur í krafti síns embættis sem forsætisráðherra til að vekja athygli á hatursorðræðu og vinna gegn henni og ég vil brýna okkur þingmenn til að gera slíkt hið sama. Þetta er gjörsamlega óþolandi ástand sem við erum að sjá í þjóðfélaginu núna.

Frú forseti. Ríkisstjórn Katrínar Jakobsdóttur hefur lagt áherslu á jafnrétti og kvenfrelsi og eitt af skýrustu málunum þar sem við höfum séð eru breytingar á þungunarrofslöggjöfinni sem er framsækin og styður mjög við sjálfráðarétt kvenna til eigin líkama. Danir eru nú að horfa til þess að gera breytingar á sinni löggjöf en virðast ekki treysta sér til að ganga jafn langt og við en ég brýni þau og hvet þau til góðra verka þar.

Frú forseti. Mig langar að nota þessar síðustu sekúndur vegna þess að við verðum að halda áfram að horfa á jafnréttismálin og stöðu kynjanna og ekki síst kvenna í samfélaginu. Það var hræðilegt að fá og sjá skýrslu Vörðu, rannsóknastofnunar vinnumarkaðarins, í gær sem sýnir ömurlega stöðu þeirra sem vinna við ræstingar, sem eru konur að mjög miklu leyti. Ég hef því miður ekki tíma til að fara frekar inn í þá umræðu hérna en mun gera það síðar og þetta er eitthvað sem við hér á þingi verðum að hafa augun á. Það er óþolandi að það sé verið að fara svona með hluta af fólki á okkar vinnumarkaði.

###

Frú forseti. Ég þakka hæstv. ráðherra fyrir svarið. Mér heyrist að við sjáum þessi mál í frekar svipuðu ljósi. Ég er sammála því að það skiptir auðvitað máli að vita raunstöðuna til þess að geta á einhvern hátt aðhafst eitthvað frekar. Þá alla vega vitum við eitthvað um það hvað er til í landinu.

Ég ætla bara að leyfa mér að vona að velferðarnefnd gangi bara vel og hún geti fljótt og örugglega unnið að þessu máli sem ég held að sé bara brýnt. En mig langar líka að hvetja hæstv. ráðherra til að halda áfram að fylgjast með þessum málum og finna leiðir til þess að bæta úr því að fólk geti fengið þau lyf afgreidd sem það hefur fengið ávísað frá læknum og að sú staða komi ekki upp ítrekað að það þurfi að fara í einhvers konar kapphlaup á milli apóteka til að reyna að finna lyf sem virðast vera ill- eða ófáanleg á landinu og fólk jafnvel að keppast um sömu pakkningarnar. Því að þótt það séu kannski ekki í öllum tilfellum lyf sem eru skilgreind lífsnauðsynleg eru það engu að síður lyf sem ég held að við áttum okkur öll á að væri nú sjaldnast verið að ávísa nema vegna þess að þau bæta lífsgæði fólks allverulega og eru stundum til að ja, ef ekki bjarga mannslífum þá alla vega til að bæta þau. Það er bara partur af því að búa við almennilegt heilbrigðiskerfi að tryggja að hér sé alltaf aðgangur að nauðsynlegum lyfjum.

###

Frú forseti. Ég vil þakka hæstv. ráðherra fyrir framsöguna og þetta mál sem ég tel mikilvægt og ég tel tímabært. Mér finnst mikilvægt að um leið og við erum að innleiða þessar reglugerðir sé líka verið að bregðast við skýrslu forsætisráðherra. Mér finnst mjög mikilvægt að við notum fyrsta mögulega tækifæri til þess að læra af þeirri reynslu sem við fengum í gegnum Covid-faraldurinn með því að skrá í rauntíma hvaða lyf eru tiltæk. Mér finnst bara alveg ágætlega gerð grein fyrir þessu í greinargerð með frumvarpinu en ég held að til framtíðar gæti verið gagnlegt að gera meira. Mig langar að spyrja hæstv. ráðherra einmitt í ljósi fenginnar reynslu af síðustu vikum og mánuðum og raunar kannski árum, varðandi það að einmitt sé skortur á lyfjum almennt, hvort hann sjái fyrir sér að það verði svo hægt að nota þetta áfram inn í framtíðina, ekki bara til að bregðast við einhverju sem er skilgreint sem bráðaógn heldur hreinlega til þess að tryggja að almennt séð sé jafnara og öruggara aðgengi að lyfjum sem ég held að við getum gefið okkur að læknar séu ekki ávísa að tilefnislausu.

###

Frú forseti. Ég mæli hér fyrir tillögu til þingsályktunar um skráningu menningarminja. Flutningsmenn með mér á tillögunni eru hv. þingmenn Jódís Skúladóttir, Orri Páll Jóhannsson, Bjarni Jónsson og Þórunn Sveinbjarnardóttir.

Tillagan í heild sinni hljóðar svo, með leyfi forseta:

„Alþingi ályktar að fela umhverfis-, orku- og loftslagsráðherra að gera stórátak í skráningu menningarminja, annars vegar minja sem eru í hættu vegna loftslagsbreytinga eða annarrar náttúruvár, svo sem vegna landbrots, og hins vegar menningarminja almennt.“

Ég ætla aðeins að gera grein fyrir þessari tillögu, rökstuðningi við hana og af hverju hún er lögð fram. Hún var áður lögð fram á 153. löggjafarþingi án þess að hljóta afgreiðslu. Þá bárust fjórar umsagnir um tillöguna, frá Félagi fornleifafræðinga, Minjastofnun Íslands, Samtökum iðnaðarins og Þjóðminjasafni Íslands. Í lok ræðu minnar ætla ég aðeins nánar að gera grein fyrir þessum umsögnum.

Af hverju tillaga um minjavernd? Minjavernd er hverju samfélagi mikilvæg og Ísland geymir miklar menningar- og náttúruminjar sem brýnt er að rannsaka og skrá með faglegum hætti. Það er hægt að kynna sér á vef Minjastofnunar hvað menningarminjar eru, en til þeirra teljast ummerki um sögu þjóðarinnar, svo sem fornminjar, menningar- og búsetulandslag, sögustaðir, kirkjugripir og minningarmörk, hús og önnur mannvirki, skip og bátar, samgöngutæki, listmunir og nytjahlutir, svo og myndir eða aðrar heimildir um menningarsögu þjóðarinnar. Þetta er auðvitað gríðarlega stór og víðfeðmur flokkur sem menningarminjar eru og má kannski segja að þar sé hin efnislega saga okkar varðveitt. Minjastofnun fer með málefni menningarminja, en þó einungis takmarkað í tilfelli gripa, sem eru að mestu leyti á ábyrgð Þjóðminjasafns Íslands, og skjala og mynda, sem eru að mestu leyti á ábyrgð Þjóðminjasafns Íslands og/eða Þjóðskjalasafnsins.

Við sem erum flutningsmenn þessarar tillögu og vonandi fleiri teljum mikilvægt að efla og auka skráningu á fornleifum og menningarminjum og efla alla minjavernd. Þetta er tvíþætt í raun, eins og kemur fram í tillögunni, þ.e. annars vegar merkar minjar sem eru í hættu t.d. vegna loftslagsbreytinga eða náttúruvár eins og landbrots. Því miður er staðan sú að mikill fjöldi minja um allt land er í stórhættu vegna sjávarrofs. Það eru minjar um m.a. sjávarútveg og sjósókn Íslendinga frá landnámi allt fram á 20. öld og því er um að ræða gríðarlegt magn af ómetanlegum menningarverðmætum sem eru nær órannsökuð og munu, ef ekki verður gert átak, hverfa í sjóinn vegna ágangs náttúruaflanna, en landbrot er víða mikið og fer vaxandi vegna loftslagsbreytinga. Svo er einnig nauðsynlegt að efla skráningu menningarminja almennt vegna þess að í fornminjum og með fornleifarannsóknum getum við eflt þekkingu þjóðarinnar á okkar dýrmætu menningararfleifð. Ég tel að í minjavernd felist jafnframt mikil tækifæri sem eru mikilvæg fyrir menningar- og náttúrusögu landsins og ef vel er haldið á hlutum geta svæði með menningarminjum orðið að eftirsóknarverðum áfangastöðum um land allt. Við vitum það sjálf þegar við ferðumst um Ísland eða til annarra landa að til eru svæði sem hafa að geyma sögu og minjar, hvort sem það eru hús, gripir eða eitthvað annað, sem oft laðar okkur að svæðunum.

Í 21. gr. laga um menningarminjar, nr. 80/2012, kemur fram að enginn, hvorki landeigandi, ábúandi eða einhver framkvæmdaraðili, megi gera neitt til að raska svæði né flytja úr stað fornleifar nema með leyfi Minjastofnunar Íslands. Þá segir þar einnig að ef nauðsyn krefur láti Minjastofnun Íslands rannsaka fornleifar með uppgreftri eða á annan hátt. Það er auðvitað forsenda þess að geta verndað fornleifar og komið í veg fyrir að framkvæmdaraðilar brjóti hreinlega óafvitandi lög með því að skemma fornleifar, að þeir hafi vitneskju um að fornleifar gætu verið staðsettar þar sem þeir eru að athafna sig. Til þess að svo verði er nauðsynlegt að auka rannsóknir á menningarminjum.

Frú forseti. Líkt og ég sagði í upphafi máls míns bárust á síðasta löggjafarþingi, þegar málið var fyrst lagt fram, fjórar umsagnir um málið. Ég myndi segja að þær væru allar jákvæðar. Samtök iðnaðarins leggjast ekki gegn tillögunni og líta heilt yfir frekar jákvætt á málið, en benda á að það eru dæmi þess að ferlið við varðveislu menningarminja geti gert fyrirtækjum í mannvirkjagerð erfitt fyrir vegna þeirra tafa sem það getur haft í för með sér. Þetta er sjónarmið sem ég held að sé alveg vert að hafa í huga en þess vegna er engu að síður mikilvægt að efla umgjörðina og skrá menningarminjarnar, vegna þess að saga okkar býr þar. En það er líka svo mikilvægt, eins og ég fór yfir hérna áðan, að við vitum um tilvist minjanna til að hægt sé að koma í veg fyrir að þeim sé raskað og þar með örugglega þær tafir sem gætu annars komið upp.

Þjóðminjasafn Íslands, Minjastofnun Íslands og Félag fornleifafræðinga fagna tillögunni. Minjastofnun bendir á að það sé rík ástæða til að skráning menningarminja nái einnig til mannvirkja og húsa, auk þess sem það kemur fram að hún telur verkefnið eiga best heima hjá stofnuninni af því að þar sé reynsla bæði af skráningu fornleifa og húsa og mannvirkja. Félag fornleifafræðinga bendir á að vísindaleg fornleifafræði sé ung grein á Íslandi og hér skorti grunnrannsóknir og gögn sem aðrar þjóðir eiga til. Það er einmitt vegna þessa sem ég tel mikilvægt að flytja þessa tillögu og vonandi fá hana samþykkta. Þá bendir félagið á að ekki sé ljóst samkvæmt tillögunni hvernig umhverfis-, orku- og loftslagsráðherra eigi að úthluta því fjármagni sem stórátak í skráningu menningarminja myndi fela í sér ef tillagan yrði samþykkt.

Ég tel einboðið að verði farið í stórátak með samþykkt þingsályktunartillögunnar sé það auðvitað unnið á faglegum forsendum og með sérfræðingum á þessu sviði. Það eru auðvitað m.a. og kannski einna helst þeir aðilar sem skiluðu inn umsögn um málið. Ég tel alveg einboðið að við vinnslu málsins í nefnd verði Þjóðminjasafn Íslands, Minjastofnun Íslands og Félag fornleifafræðinga kölluð að borðinu því að þar liggur sérfræðiþekkingin ef menn vilja fara í frekari rökstuðning með málinu. Annars vona ég að þetta mál, sem ég tel mikilvægt, fái gott brautargengi hér á Alþingi og legg til að málinu verði vísað til allsherjar- og menntamálanefndar að lokinni þessari umræðu.

###

Virðulegi forseti. Ég ætla aðeins að kveðja mér hljóðs í þessari umræðu um tekjubandorminn sem er hér lagður fram af hæstv. fjármála- og efnahagsráðherra. Ég ætla að stikla á nokkrum atriðum sem mér finnst mikilvægt að koma aðeins inn á í umræðunni. Fyrst langar mig að nefna verðlagsuppfærslu krónutöluskatta þar sem er verið að leggja til 3,5% hækkun. Þar er um að ræða aðgerð stjórnvalda sem miðar að því að vinna gegn þeirri spennu sem myndast hefur í hagkerfinu en styrkja samt líka tekjugrundvöll ríkissjóðs án þess að vera of íþyngjandi fyrir almenning. Ég vona að það að fara þessa leið skili árangri inn í hagstjórnina núna en er nú annars almennt þeirrar skoðunar að það sé mikilvægt að afla tekna í ríkissjóð því að það eru auðvitað tekjurnar sem við notum til þess að reka samfélagið okkar. En það er hins vegar líka alveg jafn ljóst að það er gríðarlega mikið hagsmunamál að ná niður verðbólgunni og ég vona að þetta skili tilætluðum árangri.

Mig langar aðeins að fjalla um það sem hér er lagt til og er ein af framlengingunum, þ.e. framlenging á ákvæðum til að koma í veg fyrir víxlverkanir örorkugreiðslna almannatrygginga og lífeyrissjóða, koma í veg fyrir að víxlverkanirnar éti upp það sem fólk sem fær þessar greiðslur myndi annars fá. Þetta er eitt af þessum atriðum sem er svo algjörlega sjálfsagt og nauðsynlegt að fara í á hverju ári. En því miður hefur ekki tekist að finna eða búa til kerfi sem kemur í veg fyrir þetta. Það er náttúrlega búið að gera þetta svo oft að manni finnst þetta eiginlega bara vera orðið hið sjálfsagða mál að gera, sem það auðvitað er á vissan hátt. En það er hins vegar líka svo mikilvægt að muna eftir því að ef ekki yrði farið í þessa framlengingu þá myndi það hafa verulega neikvæð áhrif á afkomu þó nokkuð stórs hóps af fólki. Til að mynda er bent á það hér í greinargerð með frumvarpinu að verði ákvæðið ekki framlengt muni frítekjumark örorkulífeyrisþega vegna atvinnutekna lækka úr 2,4 millj. kr. á ári í 300.000 kr. Það væri algerlega ótækt. Þannig að þetta er eitt af þessum málum sem eru svo sjálfsögð að séu hérna en í fullkomnum heimi ættu þau ekki að þurfa að vera hérna.

Ég tel að það sé mikilvægt að við í nefndinni förum vel yfir það sem snýr að gjaldskyldri losun gróðurhúsalofttegunda. Ég verð bara að játa það að ég held að það sé mikilvægt að við förum rækilega í þetta til að skilja vel hvaða áhrif breytingarnar hafa og hvaða áhrif það myndi hafa ef breytingarnar væru ekki gerðar og nefndin skoði þetta vel sem og auðvitað allt annað sem snýr að hlutum sem hafa með loftslagsmál að gera.

Mig langar að fagna því sérstaklega að í frumvarpinu er gert ráð fyrir því að tekjuskattur lögaðila hækki tímabundið til eins árs um 1 prósentustig og fari þar með úr 20% í 21% rekstrarárið 2024 og við álagningu á árinu 2025. Ég held að það sé jafnframt mikilvægt að við fylgjum því eftir og sjáum hvaða áhrif þetta hefur því að hér er einungis verið að lögfesta að gera þetta til eins árs, sjá hvaða tekjur koma inn og hvernig við getum nýtt þær. Þetta er partur af aðgerðum stjórnvalda til að draga úr þenslu í hagkerfinu og það er gott. En ég myndi sem sagt vilja skoða þetta svona í stærra samhengi en fagna því að þessi tillaga er þarna inni og tel hana mjög góða.

Svo langar mig að nefna breytingar sem er verið að leggja til á verðmætagjaldi sjókvíaeldis, að það gjald hækki um 1,5 prósentustig og fari því upp í 5%. Ég fagna því að þessi breytingartillaga komi hér inn í tekjubandorminn, ég veit að það er verið að vinna að ýmsu í matvælaráðuneytinu sem kemur að sjókvíaeldi og er miklu víðfeðmara og víðtækara en ég fagna því að þessi breyting komi hérna inn. Svo þurfum við auðvitað að fara bara í talsvert mikla vinnu þegar kemur að umgjörð sjókvíaeldis og við munum þar auðvitað eftir skýrslu ríkisendurskoðanda sem við fjölluðum um á síðasta þingi og ýmislegt sem þar er bent á.

Það er ekki fjallað um gistináttaskatt í þessu frumvarpi en hann var felldur úr gildi tímabundið sem partur af Covid-ráðstöfunum og mun núna aftur taka gildi og ég veit að það er frumvarp frá hæstv. fjármála- og efnahagsráðherra á þingmálaskrá um gistináttaskattinn þar sem einnig á að leggja það til að hann nái til skemmtiferðaskipa, sem ég tel bara mjög gott. En ég myndi vilja og legg til að það verði skoðað núna strax í nefnd hvort ekki ætti að þrepaskipta gistináttaskattinum. Mér finnst skjóta pínulítið skökku við að það sé í rauninni sama gjald sem er greitt hvort sem gist er í tjaldi eða á fimm stjörnu hóteli. Þetta held ég að væri verkefni fyrir efnahags- og viðskiptanefnd að fara í og alveg hægt að byrja á því samhliða vinnslu við þetta frumvarp hér.

Svo hefur því verið velt upp hér í umræðunni hvort nefndin ætti að skoða fjármagnstekjuskattsumhverfið eins og það er á Norðurlöndunum og bera það saman við okkar kerfi. Ég verð að segja það að mér finnst þetta bara góð hugmynd og lýsi því yfir að ég er alla vega alveg til í að fara í þá vinnu. Ég held að það myndi ekki gera neitt annað en að auka þekkingu okkar í nefndinni sem erum að fást við skattamálin á því hvernig hlutum er fyrir komið í okkar nágrannalöndum og örugglega ýmislegt sem við getum lært af þeim og mögulega fundið einhver víti til að varast. En ég held að það yrði alla vega bara skemmtileg vegferð.

Líkt og ég hef hér rakið þá tel ég að í þessu frumvarpi séu ýmsar tillögur sem eru ekki bara góður heldur sumar beinlínis nauðsynlegar réttlætisins vegna og ég hlakka til að takast á við málið í efnahags- og viðskiptanefnd.

###
