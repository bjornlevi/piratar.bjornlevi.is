Ræðumaður: Hákon Hermannsson

Herra forseti. Við ræðum hér á eftir í sérstakri umræðu um þau tækifæri sem kunna að felast í rafeldsneytisframleiðslu. Það er gott að hér og hvar landið um kring sjái menn tækifæri til að orka verði til ráðstöfunar til slíkra verkefna. Á öðrum svæðum er staðan þó ólík. Á Vestfjörðum t.d. er staðan þannig að Orkubú Vestfjarða áætlar að brenna 3,4 milljónum lítra af olíu á yfirstandandi ári til að skila af sér rafmagni til húshitunar og annarra verkefna. Vestfirðir hafa um árabil verið í gíslingu þeirra sem helst vilja ekki sjá frekari orkuframleiðslu og virðist græn orkuframleiðsla þá vera litin sérstöku hornauga. Ný orkuverkefni innan eða utan rammaáætlunar hafa verið stopp um langt árabil. Verkefni eins og Hvalárvirkjun, sem er í nýtingarflokki rammaáætlunar, kemst ekki áfram vegna mótmæla þeirra sem áður töldu rammaáætlun sanngjarna leið til að leiða mál til lykta. Verkefni eins og möguleg virkjun í Vatnsfirði er stopp vegna þess að enn sem komið er hefur ráðherra orkumála ekki tekið tillit til óska Vestfirðinga um að verndunarskilmálum Vatnsfjarðar sé breytt þannig að virkjun í Vatnsfirði, sem hefur mjög hófleg umhverfisáhrif, komist á rekspöl. Meira að segja Botnsvirkjun í Dýrafirði þarf nú að fara í umhverfismat að kröfu Skipulagsstofnunar sem mun seinka framkvæmdum umtalsvert. Ég ætla ekki einu sinni að fara í umræðuna um línulagnir og hringtengingu rafmagns á Vestfjörðum. Það er ótækt að landsvæði eins og Vestfirðir sé skilið eftir með þeim hætti sem nú blasir við. Það fæst hvorki að framleiða orku né flytja hana. Á meðan er brennd olía til að tryggja lágmarksafhendingu á rafmagni, og menn telja sig vera í einhvers konar orkuskiptum.


Ræðumaður: Sigmundur Davíð Gunnlaugsson

Herra forseti. Auðvitað hefur hæstv. dómsmálaráðherra Sjálfstæðisflokksins engar áhyggjur af VG. Þeir hafa ekki haft þær til þessa og þess vegna gengur VG á lagið í hvert einasta sinn og kemst upp með það í hvert einasta sinn, vegna þess að stutta svarið hérna áðan var: Já, við munum bara láta undan þeim áfram í þessum málaflokki. Kannski er það bara í samræmi við stefnu Sjálfstæðisflokksins eins og hún var samþykkt með herkjum á síðasta landsfundi flokksins. En talandi um samráð og að ég sé á einhvern hátt að gagnrýna þetta stórkostlega samráð sem hér átti sér stað til að mynda útlendingastefnuna: Já, það má alveg segja það, þótt ég hafi ekki beinlínis sagt það, en ég get sannarlega gagnrýnt hvernig staðið var að því. Það var með nákvæmlega sama hætti sem útlendingalögin sem allur vandinn byggist á urðu til, þegar þáverandi ráðherra Sjálfstæðisflokksins útvistaði verkefninu í eitthvert allsherjarsamráð sem út úr kom eintóm della. En hafandi fengið svar við fyrri spurningunni þá spyr ég núna eina ferðina enn, herra forseti: Til hvaða öryggisráðstafana hefur verið gripið til vegna innflutnings ríkisstjórnarinnar á hælisleitendum frá Gaza?


Ræðumaður: Sigmundur Davíð Gunnlaugsson

Herra forseti. Það væri freistandi að blanda sér í umræðurnar sem áttu sér stað hérna rétt áðan og í upphafi, sérstaklega eftir að hæstv. fjármálaráðherra sagði að það væri ekkert mál fyrir þessa ríkisstjórn að spara 80 milljarða sársaukalaust. Ég efast ekki um að hæstv. forseti hefur hlegið inni í sér eins og ég þegar þessi orð féllu, enda er þessi ríkisstjórn auðvitað búin að slá öll met Íslandssögunnar í ríkisútgjöldum en kynnir sig nú sem nýja, einu sinni sem fyrr, eftir sjö ár af metum í útgjöldum, og ætlar að fara að spara.

En hvað um það, ég þarf að spyrja um annað mál, ekki síður stórt mál sem varðar ríkisfjármálin ekki síður en þetta, og það eru útlendingamálin og óstjórnin þar sem kom aðeins til umræðu hérna áðan. Nú þegar nýbúið er að kynna einhvers konar heildaráætlun ríkisstjórnarinnar í útlendingamálum, kostulegt plagg sem var þó kynnt með pompi og prakt á blaðamannafundi og snerist aðallega um að rekja óskalista Vinstri grænna um hvernig mætti auka þjónustu við hælisleitendur og auka aðdráttarafl landsins í þeim efnum, auk hefðbundinnar froðu, en rétt í lokin var getið um það að Sjálfstæðisflokkurinn fengi að klára nýtt lítið útlendingamál, breytingar á útlendingalögum. Svo kom á daginn, eins og allir gátu séð fyrir, að þingflokkur Vinstri grænna átti í erfiðleikum með þetta og hingað kom hv. þingflokksformaður þeirra og útskýrði að aðalatriðið væri að byrja á Vinstri grænu atriðunum. Menn þar gætu ekki sætt sig alveg við allt í frumvarpi hæstv. dómsmálaráðherra.

Þá spyr ég hæstv. dómsmálaráðherra: Hefur þetta engin áhrif á samstarf við Vinstrihreyfinguna – grænt framboð? Mun Sjálfstæðisflokkurinn einu sinni sem oftar láta leiða sig, draga sig í að framfylgja öllu því sem VG vill, fáandi ekkert í staðinn?


Ræðumaður: Sigmundur Davíð Gunnlaugsson

Herra forseti. Fyrst varðandi þetta síðasta. Mér skilst að Svíar hafi tekið á móti einhverjum dvalarleyfishöfum sem höfðu komið til Svíþjóðar áður og þá var einmitt sænsku leyniþjónustunni SÄPO falið að rannsaka bakgrunn þess fólks og hvað það hefði verið að aðhafast. En ég heyri ekki á hæstv. ráðherra að það sé mikið um slíkar athuganir eða öryggisráðstafanir af hálfu íslenskra stjórnvalda. Hér vísar hæstv. ráðherra bara í stofnun sem starfar auðvitað á grunni handónýtra laga, útlendingalaganna, sem ekki hafa verið sýndir neinir alvörutilburðir til að laga. Nýjasta dæmið er auðvitað litla útlendingafrumvarpið númer tvö frá Sjálfstæðisflokknum. Það er komið allt í uppnám eftir að Vinstri grænir ákváðu að hleypa því ekkert endilega í gegn. Ég ítreka þó spurninguna sem enn er ósvarað: Hvernig sér hæstv. ráðherra fyrir sér framhaldið hvað þetta varðar? Eru einhver mörk? Mun á einhverjum tímapunkti vera ákveðið að fjölskyldusameiningum sé lokið eða veltur þetta svona áfram um fyrirsjáanlega framtíð?


Ræðumaður: Sigmundur Davíð Gunnlaugsson

Herra forseti. Í ljósi þess að hæstv. utanríkisráðherra og ríkisstjórnin hafa ákveðið að fara aðra leið en önnur Norðurlönd a.m.k. og kannski flest Evrópulönd varðandi aðstoð við fólk á Gaza-svæðinu og flytja fólk hingað í nafni svokallaðrar fjölskyldusameiningar frekar en að leggja áherslu á að senda til að mynda lyf og önnur hjálpargögn, eins og ég hef lagt til, í nærumhverfið sem gæti nú kannski hjálpað fleirum, í ljósi þessarar sérstöðu Íslands spyr ég eina ferðina enn: Til hvaða öryggisráðstafana hefur verið gripið hvað þetta varðar, til að komast að raun um það hverjir eigi raunverulega í hlut og hvaða ráðstafanir aðrar þurfi að gera samhliða móttökunni? Ég hef áður nefnt t.d. dæmið af Þýskalandi en þýsk stjórnvöld ákváðu að taka á móti allt að 200 starfsmönnum þýskra hjálparstofnana á Gaza. Þetta starfsfólk þýsku hjálparstofnananna var allt komið til Egyptalands og þar voru tekin viðtöl við það. Að því loknu var einungis helmingnum hleypt til Þýskalands. Hinir þóttu of hættulegir eða of mikil óvissa um hvort rétt væri og óhætt að taka við þeim. Því spyr ég eina ferðina enn: Til hvaða slíkra ráðstafana, hvaða öryggisráðstafana, hafa íslensk stjórnvöld gripið, hæstv. ráðherra og hans ráðuneyti eða aðrir? Einnig spyr ég hvað standi til hvað framhaldið varðar. Er von á því að ráðuneytið muni hafa forgöngu um að sækja þarna enn fleira fólk og svo í framhaldinu bjóða upp á enn frekari fjölskyldusameiningar, þ.e. eru einhver mörk á því hvenær þessu verkefni eigi að ljúka eða hvernig eða verður þetta viðvarandi um fyrirsjáanlega framtíð?


Ræðumaður: Sigmundur Davíð Gunnlaugsson

Herra forseti. Eins og hæstv. forseta og hv. þingmönnum er kunnugt er Alþingi í miklum vanda þessa dagana. Sá vandi heitir ríkisstjórnin, sem við vitum aldrei hvort er að koma eða fara. Ég tek t.d. undir með hv. þm. Teiti Birni Einarssyni frá því hér áðan um áhyggjur af því sem hæstv. matvælaráðherra virðist nú vera að áforma um enn eina sóknina gegn íslenskum landbúnaði. En hvað ætla hinir stjórnarflokkarnir að gera í því? Það er ekki vitað. Eins er algjör óvissa uppi um ásælni óbyggðanefndar, fjármálaráðherra eða fjármálaráðuneytisins í land, í sókn gegn eignarrétti bænda. Við vitum ekki hvað verður ofan á þar. Hæstv. ráðherra hefur ekki svarað því.

Mest áberandi er auðvitað þessa dagana algjört stjórnleysi í útlendingamálum. Fyrir skömmu var kynnt nýtt plan, mikil áform, heildaráform um samstöðu ríkisstjórnarinnar í því hvernig ætti að takast á við þennan málaflokk. Að langmestu leyti snerist þetta um áhugamál Vinstrihreyfingarinnar – græns framboðs um að auka þjónustu og búa til nýtt aðdráttarafl en Sjálfstæðismenn áttu þó að fá að leggja fram í enn eitt skiptið litla útlendingamál sitt númer tvö. Nú hafa Vinstri grænir, eða a.m.k. þingflokksformaður þeirra, tilkynnt að það sé ekki alveg víst að það fari í gegn. Og hvers er að vænta, herra forseti, hvað þennan málaflokk varðar, þennan aðkallandi málaflokk, þegar það endurtekur sig aftur og aftur að haldnar eru einhverjar kynningar um samstöðu ríkisstjórnarinnar og stórkostleg áform og svo kemur á daginn að menn eru ekki sammála um nokkurn skapaðan hlut? Það er sérstakt áhyggjuefni því að það má engan tíma missa og mér sýnist ljóst, herra forseti, að þessi ríkisstjórn mun ekki á nokkurn hátt leysa úr þessum vanda.


Ræðumaður: Bergþór Ólason

Frú forseti. Mig langar við 1. umræðu þessa máls hæstv. dómsmálaráðherra að fara í gegnum þau atriði sem ég held að sé mikilvægast að hv. allsherjar- og menntamálanefnd taki til skoðunar. Það er ekki hægt annað en að tæpa aðeins á sögunni í þessu samhengi. Ég fagna framlagningu þessa frumvarps. Þó að mér þyki það ganga of skammt hvað það varðar að draga úr þessum séríslensku málsmeðferðarreglum og þessum seglum, eins og þeir eru kallaðir, þá held ég að heilt yfir sé málið til bóta. Þingflokkur Miðflokksins mun styðja það,  komist það til lokaatkvæðagreiðslu, sem er auðvitað ekkert öruggt í því samhengi sem við horfum á þegar horft er til þeirrar ríkisstjórnar sem nú er við völd.

Ég vil minna á að þingmenn Miðflokksins studdu á síðasta þingi litla útlendingafrumvarpið sem þá fékkst samþykkt í fimmtu tilraun, ef ég man rétt, eftir að hafa verið útþynnt ár eftir ár. Niðurstaða þess var sú að sá litli árangur sem náðist var sleginn af nokkrum vikum eftir lögfestingu með aðgerðum hæstv. félags- og vinnumarkaðsráðherra sem núllaði út þau áhrif sem þá náðust fram. Kálið er því ekki sopið þó að í ausuna sé komið, ef svo má segja, þegar ríkisstjórnin er jafn ósamstæð og hún er í þessum málaflokki.

Það hefur réttilega komið fram í umræðunni gagnrýni á að öllu sé grautað saman í þessari umræðu, að það sé verið að grauta saman verndarkerfinu annars vegar og síðan vinnumarkaðsmálunum hins vegar. Ég tek undir þá gagnrýni og ég held að það sé að mörgu leyti verið að gera þeim mikinn óleik sem eru í raunverulegri neyð og þurfa á aðstoð verndarkerfisins að halda að þessu sé grautað saman með þessum hætti. Ég held að fyrir málið allt, fyrir alla þá sem í mestri neyð eru og fyrir okkur hér í þinginu sem ræðum þessi mál og setjum reglurammann væri það til mikilla bóta ef við næðum að einbeita okkur að því að ræða vandann sem er raunverulega verið að takast á við, sem er mikill fjöldi umsókna um alþjóðlega vernd.

Komið hefur fram að stjórnarandstaðan hefur þvælst fyrir því að málaflokkurinn hafi færst til skynsamlegri vegar á undanförnum árum. Ég hef í einhvern tímann tekið þátt í umræðum sem hafa dregist á langinn og ég man ekki eftir öðru en því að þegar ríkisstjórnin hefur ætlað sér að klára mál þá hafi hún klárað þau mál. Það er bara þannig að ríkisstjórnin hefur aldrei klárað stærri breytingar á útlendingalöggjöfinni. Það þýðir auðvitað ekkert annað en að hugur fylgdi ekki máli. Ég dreg ekki í efa að dómsmálaráðherrar Sjálfstæðisflokksins á fyrri stigum hafi verið áhugasamir um að breyta regluverkinu og laga það að sínu höfði, að sínum skoðunum, en hugur fylgdi ekki máli, og þá meina ég hjá ríkisstjórninni. Mál voru samþykkt í gegnum ríkisstjórn, stoppuðu svo og svo lengi í stjórnarflokkunum og  meira og minna gerðir fyrirvarar við allar afgreiðslur.

Ég rifja það upp hér að það liggur ekki enn þá fyrir hvort fyrirvari er við afgreiðslu málsins úr þingflokkum Framsóknarflokks og Vinstri grænna, sem skiptir auðvitað máli fyrir þingmenn sem taka málið til meðferðar í allsherjar- og menntamálanefnd. Ég er bara ekki með mælendaskrána á hreinu, hvort það eru fulltrúar hér á leið í ræðu frá annars vegar Framsóknarflokknum og hins vegar Vinstrihreyfingunni – grænu framboði. Jú, það er nikkað hér í hliðarsal þannig að ég gef mér að fulltrúar þeirra flokka láti okkur vita af því hvort einhverjir fyrirvarar séu við afgreiðslu málsins út úr þingflokkunum tveimur því að það skiptir máli. Eins og ég segi þá er óboðlegt ef við þingmenn sem eigum að fjalla um málið í allsherjar- og menntamálanefnd fáum upplýsingar um fyrirvara eftir dúk og disk og oft á tíðum og mögulega þegar afgreiðsla málsins nálgast.

Það kom fram í óundirbúnum fyrirspurnatíma fyrr í dag hjá hæstv. ráðherra að ráðherrann áætlar að leggja fram frumvarp til nýrra útlendingalaga. Ég skildi það þannig að það væri heildarlöggjöf en mögulega er það annað breytingafrumvarp eins og er mælt fyrir í dag. Hæstv. ráðherra lýsti því yfir að hún sæi fyrir sér að leggja slíkt fram næsta haust með þeim breytingum sem ekki koma fram í því frumvarpi sem nú er til afgreiðslu. Ég kem þá á eftir inn á þau atriði sem féllu út á milli þess tíma er málið var í samráðsgátt í drögum og til framlagningar hér í þinginu.

Það að hæstv. ráðherra áætli framlagningu nýrra útlendingalaga á kosningaþingi fær mig til að hugsa hvort enn sé verið að veita bjartsýnisverðlaun Brøstes því að líkurnar á því að ný útlendingalög verði samþykkt og afgreidd, ný heildarlög, á kosningaþingi, eru engar, bara núll. Þetta þarf að gerast núna ef það á á annað borð að gerast á líftíma þessarar ríkisstjórnar. Ég lýsi því hér yfir, eins og ég sagði áðan, að þingflokkur Miðflokksins mun styðja þetta mál eins og það kemur fyrir, komist það til lokaatkvæðagreiðslu og í öllu ferlinu, en við munum jafnframt leggja fram breytingartillögur sem við teljum vera til bóta og að einhverju marki færa málið nær því þegar það lá í samráðsgátt á sínum tíma og mögulega leggja til að við drögum enn úr þessum séríslensku málsmeðferðarreglum, sem mér heyrist vera orðin mikil sátt um hér í salnum svona  til þess að gera, að hafi raunveruleg áhrif, mikil áhrif á fjölda þeirra umsókna sem hingað berast.

Ég held að það sé fullkomlega óraunsætt hjá hæstv. ráðherra að ætla að leggja fram ný heildarlög, jafnvel þó að það yrðu bara breytingalög, á kosningavetri sem gengur í garð næsta haust, síðasti þingvetur þessa kjörtímabils. Ég hvet bara hæstv. ráðherra til að styðja við þær breytingar sem lagðar verða til í nefndinni. Hvort sem meiri hluti verður fyrir þeim innan nefndarinnar eða ekki munu þær komast hér til atkvæðagreiðslu og þá fá þingmenn tækifæri til að sýna hver afstaða þeirra er til hinna séríslensku málsmeðferðarreglna sem hafa komið okkur í þær ógöngur sem við erum í nú um stundir í þessum málaflokki.

Ég get ekki annað en eytt nokkrum orðum í að ræða svokallað samkomulag ríkisstjórnarflokkanna sem birtist á vefsíðu Stjórnarráðsins nýlega, ætli það hafi ekki birst föstudaginn fyrir kjördæmaviku, með leyfi forseta:

„Ríkisstjórnin sammæltist í dag um aðgerðir í málefnum umsækjenda um alþjóðlega vernd, flóttafólks og innflytjenda.“

Svo eru hér fjórar blaðsíður með hóflega stóru letri þar sem er farið er yfir hvað ríkisstjórnin ætlar sér að gera og maður hlýtur auðvitað að spyrja sig: Af hverju ekki núna? Þetta er eins og hefur verið í svo mörgum málum, það er verið að ýta ákvörðunartökunni, ýta því aftar í tíma að ríkisstjórnin lendi í því að  standa augliti til auglitis við sig sjálfa. Við sjáum málsgreinar hér inni sem hafa verið felldar í frumvörpum sem komið hafa fram á fyrri stigum. Ég tek bara sem dæmi hér, með leyfi forseta:

„Til að tryggja framboð á húsnæði verður afgreiðslu frumvarps lokið um tímabundnar undanþágur frá skipulags- og byggingarlöggjöf sem gerir Framkvæmdasýslunni – Ríkiseignum, f.h. Vinnumálastofnunar, kleift að taka á leigu og nýta húsnæði, sem ekki hefur verið ætlað til búsetu, undir tímabundna búsetu flóttafólks.“

Þetta regluverk var hanterað með þeim hætti á síðasta þingi að mér er til efs að það sé raunveruleg meining eða raunveruleg trú nokkurs við ríkisstjórnarborðið sem samdi þennan texta, að það fari hér í gegn. Þetta er vont mál sem þarna er sagt að eigi að koma á rekspöl. Ætli þetta hafi ekki verið málsgrein sem Framsóknarflokkurinn fékk inn í þessar fjórar blaðsíður?

En það er fleira í þessum sameiginlega skilningi ríkisstjórnarinnar. Hér er önnur, með leyfi forseta, af handahófi:

„Ráðist verður í breytingar á regluverki á sviði verndarmála til samræmingar við löggjöf á Norðurlöndum, m.a. afnám séríslenskra málsmeðferðarreglna, lengd dvalarleyfa og skilyrða á rétti til fjölskyldusameininga.“

En þetta lá allt fyrir þarna. Af hverju ekki að gera það núna í þessu máli sem við erum með til meðferðar? Af hverju að flagga því strax að þetta komi fram á næsta þingi í máli sem allir vita að mun daga uppi? Allir vita það, ef það verður þá nokkurn tíma lagt fram. Áfram úr sama sameiginlega skilningi ríkisstjórnarinnar, með leyfi forseta:

„Gerðar verði sviðsmyndagreiningar fyrir komandi 2–3 ár þar sem tekið er tillit til mannfjöldaspár, stöðu á vinnumarkaði, stöðu innviða og metinn fjöldi umsækjenda um alþjóðlega vernd. Unnið verður markvisst með aðgerðir miðað við þessar sviðsmyndir.“

Af hverju í veröldinni vill ríkisstjórnin ýta þessari vinnu svona langt aftur í tímann? Það er hreinlega alveg ótrúlegt að við séum enn þá á þeim stað að það liggi ekki fyrir greiningar á velferðarkerfum okkar, húsnæðismálum, menntakerfinu, þeim öllum, sem draga fram hvað við sem samfélag ráðum raunverulega við að taka við af fólki í neyð. Eins og þetta hefur verið undanfarin ár þá erum við ekki að gera neinum neina greiða með því hvernig staðið er að málum og við erum auðvitað að færast miklu meira í fang en við eigum nokkurn tímann möguleika á að ráða við. Það er auðvitað fremst í röðinni að ná utan um þá stöðu. Það verður ekki gert með því að dedúa með sviðsmyndagreiningar sem eiga að klárast á næsta kjörtímabili þegar þessi ríkisstjórn verður löngu hætt að skakklappast áfram.

Ég held að breiðu línurnar sem teiknast upp í þessu frumvarpi, hvernig um það er talað og fyrir því mælt, og þessum sameiginlega skilningi ríkisstjórnarflokkanna sem ríkisstjórnin sammæltist um á þessum degi — að þetta beri allt að sama brunni; að það eigi að fresta vandanum. Við sjáum það bara á breytingum frumvarpsins sem hér er rætt, svo að ég komi nú inn á það í fyrri ræðu minni. Breytingar sem voru gerðar frá því að frumvarpið var lagt fram í samráðsgátt og þar til það var lagt fram í þinginu 20. febrúar síðastliðinn virðast fyrst og fremst vera til þess ætlaðar að minnka bitið í þeim aðgerðum sem talað hefur verið fyrir.

Það eru sérstaklega tvær aðgerðir sem hæstv. ráðherra nefndi fyrr í dag að væri stigið til baka með frá því að málið fór inn í samráðsgátt og þar til það var lagt fram. Maður hlýtur að spyrja sig: Bíddu, af hverju erum við flest orðin sammála um áhrifin af þessum séríslensku málsmeðferðarreglum? Af hverju er verið að draga það á langinn að höggva á þessa hnúta og segja frá því að það eigi að leggja mál fram á kosningavetri og allir vita að umdeild mál sem þessi dagar uppi? Þetta þýðir raunverulega að málsmeðferðarreglurnar, þessar séríslensku málsmeðferðarreglur, þessir séríslensku seglar verða sumir hverjir við lýði yfir á næsta kjörtímabil. Þeir verða við lýði fram á árið 2026 hið minnsta. Við eigum eftir að sjá hvernig raðast í ríkisstjórn eftir þær kosningar.

Þótt ég ítreki það að ég styð málið og muni aðstoða með þeim ráðum sem ég á til til að koma því áfram og í gegn þá þykir mér of skammt gengið. Mér þykir ákveðin linka skína í gegn þegar skoðaðar eru breytingar frá samráðsgátt til framlagningar í þinginu. Ég held að hæstv. dómsmálaráðherra sé ekki að meta stöðuna rétt, meti ráðherrann það sem svo að það sé lítið mál að klára öll þau atriði sem eftir eru með framlagningu nýs frumvarps um útlendingalög á kosningavetri. Ég skal þá éta hatt minn ef það reynist rangt mat en ég held að ég fái mér eitthvað annað í matinn þann daginn.

Ég held að ég sé búinn að nefna það sem ég ætlaði helst að nefna í þessari fyrstu ræðu minni. Ég sit í allsherjar- og menntamálanefnd og hlakka mjög til að taka málið til umfjöllunar og ítreka hér það sem ég sagði áðan að ég reikna með að leggja fram breytingartillögur við málið sem eru ætlaðar til þess að draga enn frekar úr þessum séríslensku málsmeðferðarreglum, því að það er það sem ég held að meiri hlutinn hér inni, þó að þingmenn segi það með mismunandi hætti, sé sammála um að sé að valda þeirri óstjórn sem verið hefur.

Hæstv. ráðherra sagði í ræðu sinni áðan að vandamálið væri kerfið en ekki landamærin. Auðvitað er það bæði. Við verðum að ná stjórn á landamærunum  til að ná stjórn á þessum mikla fjölda sem hingað sækir alþjóðlega vernd.


Ræðumaður: Bergþór Ólason

Frú forseti. Ég þakka hv. þingmanni svarið og skil honum eftir seinna svar sitt til að svara spurningunni sem sneri að því hvort hv. þingmaður teldi í núverandi regluverki einhvers staðar ástæðu til að hafa kerfið opnara heldur en hjá nágrannaþjóðum okkar. Ég nefnilega held að sú áhugaverða staða sé að teiknast upp hér í þinginu að við raunverulega getum náð árangri í þessu máli. Mér sýnist á öllu að stór hópur þingmanna og þingflokka sé á þeim stað í dag að gagn geti orðið að. Þess vegna fagna ég mjög þessari stefnubreytingu Samfylkingarinnar. En ég ítreka þessa spurningu: Er á einhverjum sviðum útlendingalöggjafarinnar þar sem hv. þingmaður telur ástæðu til að hafa kerfið opnara heldur en hjá nágrannaþjóðunum?


Ræðumaður: Bergþór Ólason

Virðulegur forseti. Ég þakka hv. þm. Jóhanni Páli Jóhannssyni fyrir ræðuna og vil óska Samfylkingunni og hv. þingmanni til hamingju með stefnubreytinguna sem kemur hér í gegn. Ég sat hér í salnum og hugsaði bara, sérstaklega framan af ræðu hv. þingmanns, að ég hefði getað verið að flytja hana fyrir ekki löngu síðan. Það þykir mér alveg frábært, að við séum að komast á þann stað að við séum öll innst inni Miðflokksmenn í þessu máli. Það er lykilatriði að við náum að taka þessa umræðu hér í þingsal þannig að gagn verði af. Framlagning dómsmálaráðherra hvers tíma hefur mistekist hrapallega undanfarin fimm skipti þar sem mál sem ætluð eru til bóta hafa siglt í strand eða verið þynnt þannig út að ekkert gagn er af. En hv. þingmaður sagði hér í ræðunni, „ekki algerlega úr takti við það sem tíðkast í löndunum í kringum okkur“ og þá í því samhengi að reglurnar hér á Íslandi mættu ekki vera það, til að seglarnir væru ekki of sterkir til að ýta undir flæði umsókna hingað. Mig langar til að spyrja hv. þingmann hvort hans afstaða sé sú að í einhverju tilliti væri skynsamlegt eða sanngjarnt að vera með opnara kerfi heldur en í nágrannalöndunum.


Ræðumaður: Bergþór Ólason

Frú forseti. Ég þakka hæstv. ráðherra svarið. Þá langar mig til að spyrja: Til viðbótar við þessar tvær séríslensku reglur sem hæstv. ráðherra segir að verði viðvarandi, a.m.k. þangað til breytingarlög verða aftur lögð fram á næsta þingi, hvaða fleiri séríslensku málsmeðferðarreglur, hvaða fleiri séríslensku seglar verða þá inni í lögunum að þessu frumvarpi afgreiddu, verði það afgreitt eins og hæstv. ráðherra mælti fyrir því í dag? Hvaða fleiri séríslensku seglar verða í löggjöfinni til næsta hausts til viðbótar við þessar tvær; talsmannaþjónustu og 18 mánaða regluna?


Ræðumaður: Bergþór Ólason

Frú forseti. Ég þakka hæstv. ráðherra framsöguna. Ég ætla að gera aðra tilraun til að ná fram upplýsingum sem ég spurði um í fyrirspurnatíma fyrr í dag. Þar svaraði hæstv. ráðherra, aðspurð hvaða breytingar hefðu verið gerðar hvað þessar séríslensku málsmeðferðarreglur, íslensku seglana, milli framlagningar í samráðsgátt og þangað til málið var lagt fram í þinginu, að horfið hefði verið frá því annars vegar að draga úr talsmannaþjónustu á fyrra stigi stjórnsýslumeðferðar og hins vegar að fella niður svokallað 18 mánaða reglu, að hún haldi sér áfram. Síðan sagði hæstv. ráðherra það sem vakti athygli mína, með leyfi forseta:

„En eftir að málið hafði verið í meðförum í samráðsgátt þá ákvað ráðherra að gera ekki þá breytingu að svo stöddu.“ — Sem sagt varðandi þessi tvö atriði.

Er hæstv. ráðherra að boða frekari breytingar á útlendingalögunum strax á þessu þingi? Því að ef svo er ekki þá liggur fyrir að þessum tveimur séríslensku málsmeðferðarreglum verður væntanlega viðhaldið um eitthvað lengri tíma. Það er þetta atriði sem snýr að því hvort ráðherra hafi ákveðið að gera ekki breytingar að svo stöddu. Er hæstv. ráðherra að reikna með frekari breytingum á útlendingalögum á þessu þingi?


Ræðumaður: Bergþór Ólason

Virðulegur forseti. Ég þakka hæstv. ráðherra svarið. Ég óttaðist það um stund að ráðherrann hefði ekkert hlustað á mig því að það var verið að svara allt öðru heldur en spurt var um þangað til þarna undir lokin. Ég verð eiginlega að spyrja hæstv. ráðherra: Hvers vegna var horfið frá því að breyta þessum tveimur efnisreglum sem hún nefnir þarna? Og sömuleiðis verð ég að spyrja, af því að það gæti tengst, hvort annar hvor samstarfsflokka Sjálfstæðisflokksins í ríkisstjórn hafi gert fyrirvara við málið við afgreiðslu úr þingflokkum sínum.




Ræðumaður: Bergþór Ólason

Virðulegur forseti. Það gæti orðið þröngt um í andsvörum hér á eftir þegar hæstv. dómsmálaráðherra mælir fyrir útlendingafrumvarpi sínu og þess vegna langar mig til að taka forskot á sæluna. Nái frumvarp hæstv. ráðherra fram að ganga eins og það liggur fyrir í þingskjali, hvaða séríslensku reglur eða seglar, eins og það er stundum kallað, verða enn til staðar í löggjöfinni að frumvarpinu afgreiddu?

Sömuleiðis langar mig til að spyrja hæstv. ráðherra: Hvaða séríslensku reglur, eins og þær eru kallaðar, eru það sem horfið var frá að fella niður frá því að frumvarpið var kynnt í samráðsgátt stjórnvalda 20. febrúar síðastliðinn þangað til það er lagt fram núna?


Ræðumaður: Sigmundur Davíð Gunnlaugsson

Frú forseti. Ég skil ekki enn afstöðu Sjálfstæðisflokksins í þessu máli því að orðin eru oft svo ólík gjörðunum. Sjálfstæðisflokkurinn lék aðalhlutverkið, hann skrifaði handritið, hann skrifaði lögin og dansana þótt hæstv. forsætisráðherra hafi hugsanlega séð um leikstjórn síðustu árin. Meira að segja landsfundur Sjálfstæðismanna minnti þá á að kannski væru einhverjir menn þar að gerast aðeins of lokaðir í þessum málaflokki og samþykkti stefnu undir yfirskriftinni Bjóðum þau velkomin. En hvað um það, ef Sjálfstæðisflokkurinn ætlar eins og Samfylkingin að skipta um áherslur í þessu þá fagna ég því. Ég hins vegar bið um skýrari svör við spurningum mínum um öryggisráðstafanir. Er það svo að íslensk stjórnvöld hafi sent egypskum stjórnvöldum einhvern lista yfir fólk sem stjórnvöld þar í landi hafa hugsanlega ekki hugmynd um hvert er og hafa íslensk stjórnvöld samhliða því sent ísraelskum stjórnvöldum lista yfir það fólk sem til stendur að flytja til Íslands?


Ræðumaður: Sigmundur Davíð Gunnlaugsson

Frú forseti. Eftir orðaskiptin hérna áðan langar mig að leggja til við hæstv. ráðherra að hann leiti ekki í furðulegustu útskýringu eða afsökun sem fram hefur komið um vandræðagang Sjálfstæðisflokksins í útlendingamálum; að það sé allt þinginu að kenna. Ég held að flokkurinn ætti að líta sér nær og velta því fyrir sér hvernig á því standi að hann hafði ekki náð neinu fram þrátt fyrir að hafa verið boðin aðstoð ítrekað. Sjálfstæðisflokkurinn vissi það vel að jafnvel þótt Vinstri grænir legðust gegn litla útlendingamálinu hans þá yrði hægt að ná meiri hluta á þinginu og þeir gerðu að eigin frumkvæði breytingar á málinu, ítrekað, þynntu það út þar til það varð nánast að engu og svo kom hæstv. félagsmálaráðherra og drap það litla sem þó hafði náðst í gegn hjá þeim.

En nú ætla ég að spyrja hæstv. ráðherra út í afstöðu flokksins og hæstv. ráðherra núna og hvaða framhalds sé að vænta. Hæstv. utanríkisráðherra lýsti því nýverið yfir að ekki yrði ráðist í frekari aðgerðir varðandi fjölskyldusameiningar fyrr en búið væri að fara yfir málaflokkinn í heild. Ekkert er að frétta af því. Engu að síður hafa embættismenn nú verið sendir til Kaíró í Egyptalandi og litlum sögum fer af störfum þeirra þar. Eins og hæstv. ráðherra hefur nefnt er Ísland eina landið sem hefur ráðist í fjölskyldusameiningar eftir hryðjuverkin 7. október og ég hef áður spurt hæstv. ráðherra þessarar spurningar og ítreka hana nú því að svör hafi ekki borist: Hvaða öryggisráðstafanir hafa íslensk stjórnvöld gert af þessu tilefni? Ég hef nefnt dæmið af Þjóðverjum sem hugðust taka á móti allt að 200 starfsmönnum þýskra hjálparstofnana af Gaza. Þeir voru komnir til Kaíró en eftir viðtöl var einungis helmingnum hleypt til Þýskalands, hinir þóttu of hættulegir. Til hvaða öryggisráðstafana grípa íslensk stjórnvöld nú samhliða ákvörðunum um fjölskyldusameiningar og flutning fólks hingað?


Ræðumaður: Bergþór Ólason

Frú forseti. Þegar EES-samningurinn var gerður á sínum tíma fyrir 30 árum var það forsenda fyrir honum að Ísland gæti hafnað innleiðingu á regluverki sem gengi gegn hagsmunum Íslands eða ætti ekki við. Það er nú fátt nefnt í dag annað en að við sluppum við járnbrautarregluverkið. En það er svo margt annað sem hefði verið ástæða til að koma okkur undan með sanngjörnum rökum og skynsamlegum. Síðan sjáum við núna undanfarin misseri og ár regluverk, útþenslu samningsins. Nú eru allt í einu umhverfismálin með þeim íþyngjandi æfingum sem þeim fylgja, sem eru svo augljóslega þvert á íslenska hagsmuni í ljósi þess hversu vel við höfum staðið okkur. Við fáum beinlínis það í hausinn samkvæmt evrópska regluverkinu hvað við höfum staðið okkur vel á fyrri stigum. Það er í engu tekið tillit til þess. Þá eru þeir auðvitað að taka til hliðar það að ráðherrar hafi á fyrri stigum gefið eftir réttindi sem við áttum þar sem var þó að einhverju marki tekið tillit til þess. En það er nú annað mál.

Það er nýlega búið að samþykkja hér regluverk, var gert núna í desember, sem snýr að því að skattleggja flug og skipaflutninga sérstaklega, regluverk sem er algjörlega galið að Ísland sé hluti af og undirorpið, algjörlega galið, regluverk sem gengur út á það að troða fólki sem vill ferðast með flugvélum í járnbrautarlestir. Það er bara ekki hægt hér á landi. Það er ekki hægt. Við verðum að hafa sjálfstraust til þess annaðhvort tímanlega á fyrri stigum í ferlinu eins að það er teiknað upp að segja: Nei, þetta á ekki við á Íslandi, við munum ekki innleiða þetta. Eða ef við klúðrum því að hafa sjálfstraust til að segja: Heyrðu, þessi staða er komin upp en hún bara stangast svo illa á við íslenska hagsmuni að við eigum ekki annarra kosta völ en að vísa þessu máli heim í hérað, ef svo má segja, með vísan í 102. gr. EES-samningsins. Það er beinlínis mekanismi, verkfæri sem er skrifað inn í samninginn og gengur út á það að við eigum þarna ákveðna neyðarvörn, sem við virðumst aldrei treysta okkur til að nota. Ég held að það sé miklu frekar að stjórnvöld treysti sér ekki til að nota það heldur en að þau raunverulega séu þeirrar skoðunar að ekki hafi verið tilefni til, því að um leið og þú gengst við því að skoða það ertu að segja: Heyrðu, við klúðruðum einhverju hérna á fyrri stigum. Og það virðist vera of stór biti að kyngja.

Ég hef áhyggjur af því af hæstv. utanríkisráðherra nálgist þetta sem tæknilegt mál, þetta snúist bara um framkvæmd og enga raunverulega breytingu og verði allt eins og þetta átti að vera í byrjun. Ef það væri raunin væri ekkert staðið í þessu, af því að það er svo augljóst að af þessu hlýst pólitískur kostnaður. Í fyrra var það varaformaður Sjálfstæðisflokksins og nú er það formaður Sjálfstæðisflokksins sem leggur til þessa breyttu innleiðingu á bókun 35. Ég efast stórlega um að hátt hlutfall kjósenda Sjálfstæðisflokksins hafi talið það vera vegferð sem forysta þess flokks væri líkleg til að fara í við síðustu kosningar. Það vantar eitthvert sjálfstraust til að setja fótinn niður og segja: Nei, þetta er bara í lagi eins og þetta hefur verið í 30 ár. Ef ESA vill fara í málarekstur vegna þess hvernig staðið hefur verið að málum þá bara gera þeir það. Það er bara partur af regluverkinu sömuleiðis.

Ég vona að meðferð hv. utanríkismálanefndar á málinu verði með þeim hætti að það verði tekinn góður tími í að skoða þetta. Það verði ígrundað þannig að það verði raunverulega kallað fram hvað breyttist frá því á síðasta kjörtímabili, hvaða rök, sem þá voru talin fullnægjandi til að ýta því sjónarmiði til hliðar og frá að það þyrfti að breyta innleiðingu bókunar 35,  hafi úrelst frá því á síðasta kjörtímabili. Enn hefur þeirri spurningu hefur ekki verið svarað og meðan þeirri spurningu hefur ekki verið svarað finnst mér varla hægt að ræða þetta af neinu viti.


Ræðumaður: Sigmundur Davíð Gunnlaugsson

Frú forseti. Það var áhugavert að heyra vangaveltur hv. þm. Bergþórs Ólasonar hér áðan um tilurð málsins. Þetta er eitthvað sem menn hljóta að velta fyrir sér eftir að þetta hefur fengið að liggja í dvala í 30 ár og í rauninni orðið allt of seint fyrir ESB eða ESA núna að ætla að fara að krefjast innleiðingar, hvað þá að í því felist einhver hótun um að Íslendingar geti bara annars verið reknir úr EES-samningnum, sem enginn hefur hótað nema kannski helstu stuðningsmenn þessa máls í stjórnarflokkum, Samfylkingu, Viðreisn og Pírötum. Það eru ýmsir sem hafa látið glepjast af þessu. En ég fór að velta fyrir mér hvort það gæti verið hugsanlegt að þetta mál væri ekki aðeins stutt af Samfylkingunni heldur hefði það á einn eða annan hátt orðið til í Samfylkingunni. En það er eitt af því sem við vitum ekki. Það er svo margt sem við vitum ekki um fyrri stig þessa máls fyrr en það allt í einu dúkkaði upp. En vonandi, ef umræða heldur áfram í nefndinni og annars staðar, getum við þá komist til botns í því. — Ég hélt að ég ætti hér tíu mínútur, frú forseti.

Ég ætlaði aðeins að rekja hvað þessi áformaða innleiðing, sem sagt viðbót við bókun 35, líkist á margan hátt því hvernig stjórnvöld, þessi ríkisstjórn ekki hvað síst, hafa gefið frá sér að því er virðist óvart völd yfir hinum ýmsu málaflokkum og talið okkur trú um að þetta væri bara eitthvert tæknilegt atriði, þetta skipti engu máli, það yrði bara að klára þetta, það væri ekki annar kostur í stöðunni. Svo þegar búið er að innleiða eða búið er að fullgilda eða lögleiða koma afleiðingarnar í ljós og þá svara menn því bara til: Ja, þetta er bara svona, við erum skuldbundin. Eitt af þessum málum er auðvitað flugmálið sem töluvert var rætt hér og svo bara afgreitt einn, tveir og þrír á þeim forsendum að Ísland hefði fengið einhverjar undanþágur. Þetta voru ekki undanþágur. Samt gerðust menn svo ósvífnir að halda því fram, þess vegna væri ekkert mál að samþykkja þetta mál, mál sem ráðherrar höfðu margir varað við og að eigin sögn haldið 200 fundi til að reyna að koma í veg fyrir. 200 fundi. Svo allt í einu snerist þeim hugur og ákváðu bara að henda þessu í gegn, gegn því að fá hvað, afslátt í tvö, þrjú ár? Svo tekur þetta hræðilega regluverk hér gildi að fullu, regluverk sem mun bitna sérstaklega á Íslendingum.

Þetta er alltaf svona, frú forseti. Það er byrjað á því stundum að þykjast ætla að verjast eitthvað, vera fastur fyrir. Svo gengur mönnum það eitthvað erfiðlega. Þá er umvent og sagt: Þetta skiptir í rauninni engu máli, við erum búin að fá sérstakar lausnir, klárið þetta bara. Þetta veldur mér áhyggjum. Ef þetta mál yrði einhvern tímann klárað þá fengjum við nægar ástæður til að hafa áhyggjur næstu árin.

Þetta er sem sagt það sem ég ætlaði að tala um í tíu mínútur en af því að ég hef svo skamman tíma eftir þá vil ég einfaldlega árétta það, frú forseti, í framhaldi af umræðunni um þetta mál hér, að við hljótum að geta leyft okkur, Alþingi Íslendinga, að hafa meira sjálfstraust annars vegar gagnvart samstarfinu í EES en líka bara trú á okkur sjálfum að geta sett hér almennileg lög sem henta íslenskum aðstæðum en þurfa ekki að fá þetta í bögglapósti og stimpla bara hér, fá þetta allt á færibandinu og þora ekki einu sinni að gera athugasemd. Ekki skortir nú bögglana sem streyma á því færibandi.

Þetta ætla ég að skilja eftir hérna í lok þessarar skýrsluumræðu: Alþingi Íslendinga, og ég tala nú ekki um þessi ríkisstjórn sem við sitjum uppi með núna, þarf meira sjálfstraust.


Ræðumaður: Bergþór Ólason

Frú forseti. Það er dálítið sérstök nálgun sem fram kemur hér með þessari skýrslugjöf og því verklagi sem hæstv. utanríkisráðherra teiknaði upp, að nú væri þessari skýrslu vísað til  hv. utanríkismálanefndar. Og með einum eða öðrum hætti virtist hv. ráðherra ætla að bíða leiðsagnar varðandi það hvort tillögur um breytingar eða aðra nálgun kæmu frá nefndinni áður en málið, sem er á þingmálaskrá, verður lagt fram. Þá má eiginlega segja að ráðherra sé með einum eða öðrum hætti að senda sjálfum sér stoðsendingu, ef við notum körfuboltamál, setja sig í hlutverk Johns Paxons.

Samningurinn, eins og við þekkjum hann, EES-samningurinn, hefur sprungið út í umfangi og teygir anga sína miklu víðar heldur en lagt var upp með í byrjun. Ég held að það sé umræðunni ekki til bóta, eins og komið hefur fram hér hjá nokkrum sem hafa tekið þátt í umræðunni hingað til, að stilla málum þannig upp að þeir sem telji bókun 35 innleidda með fullnægjandi hætti eins og hún stendur núna séu í raun á móti EES-samningnum. Það er ódýr málfundaræfing og málinu ekki til gagns ef markmiðið er það sem hæstv. utanríkisráðherra segir að það sé, að skapa hér grundvöll umræðu til að hægt sé að byggja á annaðhvort mögulega annarri nálgun eða dýpri skilningi þingmanna á því hvernig best sé að nálgast þessi mál.

Eins og ég kom inn á hér í andsvari fyrr í umræðunni þá væri auðvitað fremst í röðinni hvað varðar mál sem ganga gegn hagsmunum Íslands að annaðhvort beita þeim reglum sem eru skrifaðar inn í samninginn, og vísa ég þá t.d. til  102 gr., eða þá að vakta hagsmuni Íslands með meira afgerandi hætti á fyrri stigum samstarfsins, sem virðist hafa tekist á köflum býsna illa þó að vítin til varnaðar ættu að vera orðin nægjanlega mörg á líftíma samningsins.  Að mínu mati er staðan sú að að þeir sem haga  málflutningi sínum með þessum hætti, að stilla upp málum þannig að þetta sé bara annaðhvort eða, séu í raun þeir sem mestan þrýsting setja á samstarfið. Það  er svona nálgun sem setur málið í skotgrafirnar, ef svo má segja. Ég held að það blasi við að það er ekki vænlegt til árangurs ef meining hæstv. ráðherra er sú sem hann segir hana að vera. En ef ætlunin er bara að ráðherra sendi sjálfum sér stoðsendingu til að auðvelda framlagningu málsins hér á næstu vikum eða mánuðum þá er ekki víst að það verði til gagns. Ég get í öllu falli sagt að við þingmenn Miðflokksins munum taka til varna ef það á í blindni að innleiða þessar reglur og þessa bókun með miklu meira íþyngjandi hætti  en nauðsynlegt er. Og af hverju segi ég með miklu meira íþyngjandi hætti en nauðsynlegt er? Núna er samningurinn 30 ára, rétt u.þ.b. Samningurinn var orðinn 20 ára gamall þegar fyrstu skilaboð bárust um athugasemdir í þá veru að bókun 35 væri ekki innleidd með fullnægjandi hætti. Mér hefur þótt margt benda til þess að þessar athugasemdir snúi meira að því hvernig póstar íslenskra fulltrúa á skrifstofu ESA í þessum efnum eru mannaðir heldur en efnislegar breytingar sem orðið hafa á túlkun eða framkvæmd regluverksins. Hæstv. ráðherra kom hér inn á það áðan að þetta sneri að breytingu á framkvæmd reglnanna. Auðvitað er það það sem skiptir máli. Það hlýtur að vera það sem skiptir máli hvernig þetta er framkvæmt,  annað stenst enga skoðun. Það má ekki líta á það sem eitthvert aukaatriði, að reyna að koma þessu máli   undir radarinn og afgreiða með einföldum hætti bara á þeim forsendum að þetta snúist nú bara um framkvæmdina, það sé ekki verið að breyta neinu í raun. Það er auðvitað ekki þannig. Þá væri ekki verið að þessu.

Heyr, heyr.Það er auðvitað með miklum ólíkindum það sem hv. þm. Sigmundur Davíð Gunnlaugsson nefndi hér áðan og varðar það með hvaða hætti stjórnvöld hafa verið treg til að veita upplýsingar um afstöðu, sína eigin afstöðu, sömu ríkisstjórnar, eins samsettrar á síðasta kjörtímabili, hvað varðar sjónarmið í þessum efnum gagnvart ESA. Hvað veldur? Hvað hefur breyst? Hvað af rökunum sem þá voru til staðar hefur úrelst?  Þrátt fyrir að það hafi verið mælt fyrir málinu á síðasta þingi og það  rætt töluvert þá höfum við ekki enn þá fengið svör um það hver af þeim rökum sem sett voru fram á síðasta kjörtímabili hafa úrelst. Þessu verður ríkisstjórnin að svara og það er auðvitað alveg fráleitt að þetta sé ekki partur af þessari skýrslu sem hér er lögð fram. Það er nóg pláss, það hefði alveg verið hægt að hafa hana 18 síður í staðinn fyrir 16 og bara leiða þetta út og útskýra fyrir okkur þingmönnunum almennu hvers vegna afstaða ríkisstjórnarinnar hefur snúist um 180°, því að það er auðvitað það sem hefur gerst. Hvað af rökunum sem lögð voru fram af hinum ágæta utanríkisráðherra síðasta kjörtímabils, sem nú gengur í salinn, og skrifaði að ég held hátt í 30 blaðsíðna greinargerð til ESA þar sem var farið býsna vel og af festu yfir þau sjónarmið sem skiptu máli og varða íslenska hagsmuni  — hver af þeim rökum hafa úrelst? Það verður að svara okkur því. Og ég vil bara hrósa hæstv. fyrrverandi utanríkisráðherra,  — heyr, heyr —  núverandi umhverfis-, orku- og loftslagsráðherra, fyrir þessa fínu vinnu sína  á síðasta kjörtímabili. Ef  hæstv. ráðherra kemur í ræðu á eftir þá gæti hann kannski útskýrt hver af rökum þess tíma hafa úrelst.

Það hefur  með einum eða öðrum hætti verið látið að því liggja að allt ósætti, allur mismunandi skilningur á regluverkinu,   falli bara í ljúfa löð verði bókunin innleidd með þeim hætti sem nú stefnir í að verði lagt til öðru sinni. Auðvitað verður það ekki þannig. Það verður tekist á fyrir dómstólum hér eftir sem hingað til um mismunandi túlkun og mismunandi hagsmuni. Það mun í engu breytast. Eini munurinn er sá að eins og kemur fram í regluverkinu eins og var lagt fram í fyrra þá ganga innleiddu EES-reglurnar framar íslenskum rétti, stangist reglurnar á. Það er bara það sem stendur beinum orðum í  þessu einnar greinar máli fyrir utan gildistökuákvæðið.  Ég  held að það þurfi ekkert að velkjast í vafa um að ágreiningur verður hér eftir sem hingað til og menn munu eflaust finna meira fyrir skyldum sínum heldur en réttindum, sem allt snýst þó um. Það verður að halda því til haga í ljósi þess sem ég nefndi áðan, að það hafi tekið ESA 20 ár að ræskja sig og 30 ár að reiða til höggs, að það hljóta að koma til sögunnar einhvers lags tómlætissjónarmið í þessum efnum. Hvers vegna tók þetta svona langan tíma? Hvað hefur breyst? Hvað kallar á þessi viðbrögð? Það er ekkert sem blasir við sem augljós skýring annað en mannabreytingar. Það er ekki gott ef mál sem þessi eru keyrð áfram af einhverju marki tilviljanakenndum hætti á grundvelli þess hver   situr í tilteknum skrifborðsstól í Brussel hverju sinni.

En  bara af því að  þessi ræða styttist — ég verð að biðja forseta að setja mig aftur í ræðu því að ég held  að ég byrji ekki á næsta efnisatriði mínu fyrir þær sekúndur sem ég á eftir, en bara til að ramma þetta inn: Það er sérstakt að ráðherra sendi með þessum hætti  stoðsendingu á sjálfan sig til að auðvelda framlagningu að því er virðist síðar á þessu þingi. En þá er líka mikilvægt að málið, til að sýna að einhver meining hafi verið á bak við það,  verði hanterað með þeim hætti í hv. utanríkismálanefnd að eitthvert vit sé í. Við höfum séð það svo ótal oft að þegar mál eru send inn til nefndar milli 2. og 3. umræðu, svo dæmi sé tekið, og rifin þaðan út aftur eftir nokkrar mínútur án álits, þá er engin meining á bak við það að þingnefnd fjalli um mál. Þannig að ég vona að hv. utanríkismálanefnd fari í ígrundaða djúpa vinnu, leyfi öllum sjónarmiðum að koma fram og kalli eftir þeim upplýsingum er varða það hvað hefur breyst frá því á síðasta kjörtímabili og hvað af þeim rökum sem þá giltu hafa úrelst.


Ræðumaður: Sigmundur Davíð Gunnlaugsson

Herra forseti. Hér ræðum við nokkuð nýstárlega nálgun í framlagningu máls, en ég geri ráð fyrir að þetta eigi að vera einhvers konar undanfari framlagningar, þ.e. að byrja á að kynna okkur þingheimi skýrslu. Hún er reyndar ekkert mjög löng, þetta er bara svona eins og meðalfrumvarp, meðalgreinargerð, en virðist fyrst og fremst og kannski eingöngu til þess ætluð að reyna að mýkja aðeins mannskapinn, draga úr andspyrnu eða hugsanlega að hvetja til dáða helstu talsmenn þessa máls sem eru ekki innan ríkisstjórnarinnar, að frátöldum þeim hæstv. ráðherra sem leggur þetta fram. Þeir sem helst hafa fagnað þessari skýrslu, þessum pésa hér, eru hv. þingmenn Samfylkingarinnar og Viðreisnar, Evrópusambandsflokka, sem gleðjast mjög yfir þeim áróðri sem hér birtist. En fulltrúar stjórnarflokkanna hafa verið svona kannski tregari til að fagna þessu þótt hv. formaður utanríkismálanefndar hafi eiginlega eðli máls samkvæmt lagt nokkur orð í belg.

Það sem mér finnst þó sérlega skrýtið við þessa skýrslu, þessa einhliða skýrslu eins og ég nefndi, er að þar er í engu getið um sögu málsins á meðan það sneri á hinn veginn, á meðan Ísland var að verjast. Þáverandi utanríkisráðherra á síðasta kjörtímabili gerði það, að mér skilst, af talsverðri festu, talaði máli Íslands og útskýrði með aðstoð sérfræðinganna og embættismannanna hvers vegna Ísland ætti ekki að breyta innleiðingu 35. bókunar við EES-samninginn. Við höfum enn ekki fengið þessi skjöl afhent. Ég hef áður og á undanförnum árum beðið um þau í utanríkismálanefnd, það hefur nú alltaf eitthvað dregist en ég er búinn að ítreka beiðni um það. Það hlýtur að vera eðlileg krafa fyrir nefndarmenn í utanríkismálanefnd að þeir fái upplýsingar frá hinu opinbera um gögn þess máls sem verið er að ræða. Hv. þm. Bergþór Ólason hafði áður ítrekað beðið um þessi gögn en fengið þau svör að þau yrðu ekki afhent honum. En ég sé ekki annað en að það beri að afhenda a.m.k. þingmönnum utanríkismálanefndar þessi gögn og auðvitað ætti að afhenda þau hvaða þingmanni sem er og í rauninni hefðu þau átt að birtast í þessari skýrslu fremur en að hér sé sett inn eitthvert áróðursplagg, einhliða áróðursplagg til að undirbúa frumvarpið.

Það er með öðrum orðum ljóst að því er virðist að ríkisstjórnin er búin að skipta um lið. Á síðasta kjörtímabili barðist hún með Íslandsliðinu gagnvart þrýstingi frá Evrópusambandinu eða ESA, sem eru í rauninni auðvitað náskyldir hlutir. Nú hefur þessi sama ríkisstjórn og talaði máli okkar Íslendinga skipt um lið, leggur hér fram fyrir Alþingi Íslendinga rök Evrópusambandsins um það að við verðum að hlýða. Við verðum að gefa eftir. Við verðum að láta undan og þetta er ekki í fyrsta skipti sem okkur er sagt það hér á Alþingi að það sé nú betra fyrir okkur að hlýða ESA og Evrópusambandinu.

Þá kemur alltaf upp þessi furðulega umræða að ef menn vilji gera einhverja athugasemd við EES-samninginn eða afleiðingar hans eða hafa varann á varðandi einhverjar innleiðingar eða breytingar þá séu hinir sömu bara á móti EES-samningnum. Þetta er alveg furðuleg nálgun og heyrist hér mjög oft. En eins og hv. þm. Bergþór Ólason benti á áðan þá er þessi málflutningur einmitt til þess fallinn að veikja EES-samninginn því að ef túlkun okkar fer að verða sú að við verðum bara að láta undan, við verðum að hlýða, við séum ekki á neinum jafnræðisgrundvelli í þessu samstarfi og það að kvarta eða tefja geti bara orðið til þess að okkur verði hent út, þá fara fleiri að velta fyrir sér hvort þetta sé svo góð hugmynd.

Þess vegna tel ég að þeir sem raunverulega vilja verja EES-samninginn eigi að gera það með því að vera reiðubúnir til að ræða það sem betur megi fara og gagnrýna þegar þörf er á því. Og nú er sannarlega þörf á gagnrýni því hér er beinlínis lagt til að fullveldi landsins og vald Alþingis verði skert. Þetta hafa margir bent á, m.a. dómarar, fyrrverandi hæstaréttardómari og sérfræðingar aðrir og þeirri gagnrýni hefur í engu verið svarað hér. Við heyrum sama gamla svarið sem var einhvern veginn á þá leið að það yrði áfram hægt að geta sérstaklega um það þegar lög væru sett ef þetta ætti ekki að gilda um þau lög. Þá hlýtur maður að velta fyrir sér muninum á de jure og de facto eða einfaldlega muninum á því sem menn segja að sé hægt og því sem er hægt í raun og veru. Telur einhver, frú forseti, að þetta þing eins og það er skipað núna og í ljósi þess sem hér er borið á borð fyrir okkur myndi nokkurn tímann þora því eða vilja yfir höfuð setja slíkt sérákvæði í lög? Í fyrsta lagi náttúrlega myndu menn líklega ekki hafa rænu á því. Í öðru lagi myndu embættismennirnir vara þá á við og í þriðja lagi kæmu hér þingmenn segðu: Heyrðu, þið getið ekki leyft ykkur að setja inn svona ákvæði, þið eruð að stefna EES-samningnum í hættu.

Það er nefnilega málið. Hér eru menn farnir að lifa í ótta við EES-samninginn svoleiðis að eitthvað ákvæði um að Ísland geti ákveðið að setja inn reglu um að tiltekin lög eigi að vera undanskilin þessu hefur ákaflega litla praktíska þýðingu, fyrir utan það að hver yrðu viðbrögðin frá ESA eða Evrópusambandinu? Þau myndu einfaldlega benda á að þessi lög samræmist ekki reglum ESB. Þetta getur skipt máli, t.d. þegar er neyðarástand, þegar þarf að setja lög í skyndi, neyðarlög jafnvel. Við getum rétt ímyndað okkur hvort þetta hefði ekki bundið hendur okkar eða a.m.k. þvælst fyrir okkur þegar við vorum að taka á stóru ágreiningsefnunum við Evrópusambandið og Evrópusambandslöndin hér á liðnum árum. Að sjálfsögðu hefði það gert það og það hefði verið vatn á myllu þeirra sem íslensk stjórnvöld áttu í útistöðum við, hvort sem það var í málum eins og Icesave eða við vogunarsjóðina sem stöðugt hótuðu okkur að beita Evrópusambandslögum gegn okkur í þeim ágreiningi sem þá var uppi. Þið getið rétt ímyndað ykkur það ef þeir hefðu getað vísað í þetta: Sjáið, þið berið fyrir ykkur einhver lög hérna en þetta eru Evrópulögin og þau eru æðri þessum heimatilbúnu lögum ykkar.

Þetta mun að sjálfsögðu líka veikja varnir okkar hvað varðar færibandið og þessar endalausu innleiðingar sem eru náttúrlega löngu farnar úr böndunum, fyrir utan alla blýfyllinguna eða gullhúðunina eða hvað menn vilja kalla það á þessum reglum. Þetta með öðrum orðum eykur vald kerfisins og evrópsks kerfis, erlends kerfis, erlends valds.

Það er svolítið merkilegt að mér finnst margar aðrar þjóðir, jafnvel aðildarlönd Evrópusambandsins, vera ófeimnari við að verjast ágangi ESB. Fjöldi Evrópusambandsþjóða hefur reynt að standa í lappirnar og staðið í ágreiningi við ESB, valdsækni þess er náttúrlega vel þekkt. En hér eru menn allt of oft allt of litlir í sér þótt við séum ekki einu sinni aðilar að Evrópusambandinu. Þannig drögumst við inn í sífellt fleiri málaflokka sem áttu nú ekkert að heyra undir EES-samninginn og um leið vex þessi samningur, þessi lifandi samningur, eins og menn kalla það jafnt og þétt.

En það var ekki að ástæðulausu að bókun 35 var innleidd með þeim hætti sem gert var hér á sínum tíma. Þetta hefur komið fram hjá þeim sem stóðu að gerð EES-samningsins og voru í stjórnmálum á sínum tíma. Þetta gleymdist ekkert, það gleymdist ekki að skrifa allar línurnar og innleiða þetta eins og lagt hafði verið upp með. Nei, þetta var skilið eftir, það ákvæði sem nú á að reyna að troða inn, til þess að standa vörð um fullveldisrétt okkar. Svo koma menn hér og segja: Eruð þið ekki ánægð með að geta fengið ódýrari símtöl í útlöndum og svona? Að sjálfsögðu eru menn ánægðir með það og eitt og annað og margt gott sem fylgir samningum um viðskipti milli landa. En þetta snýst ekki um það. Þetta snýst um að hér stendur til að fara í bága við það sem áður var talið mikilvægt og nauðsynlegt þegar samningurinn var gerður og lúffa gagnvart ESB án þess svo mikið sem að reyna að verjast. Vörnin sem hafði verið skipulögð á síðasta kjörtímabili er horfin, má helst ekki birtast. Í staðinn fáum við þetta einhliða plagg hér.

Og talandi um fullveldi. Hv. þm. Logi Einarsson las einmitt áðan áhugaverðan bút úr þessum bæklingi eða skýrslu. — Hann segist hafa lesið úr grein frá Davíð Þór Björgvinssyni, en sá bútur sem hann las er alla vega í skýrslunni. Ég biðst afsökunar ef hann las upp úr öðru plaggi, en þetta er alla vega að finna hér líka. Ég ætla bara að lesa þrjár setningar af þeim sem hv. þingmaður las. Þetta fylgir því að búið er að útskýra kosti þess að geta stofnað fyrirtæki í öðru landi, vitandi það að þar verði reglurnar eins og heima hjá þér. Og hér segir, með leyfi forseta:

„Þannig á Íslendingur sem nýtir sér réttindi samkvæmt EES-samningnum og flytur til Spánar og stofnar þar fyrirtæki að geta treyst því að reglur ESB gangi framar öðrum spænskum lögum, og mögulegar fullveldisáhyggjur Spánverja standi því ekki í vegi.“

Þetta snýst um fullveldi og fullveldisáhyggjur, í þessu tilviki áhyggjur ESA og Evrópusambandsins af því að einhver lönd séu enn þá með einhverjar fullveldisgrillur. Um leið má þó benda á, af því að hér er nefnt sérstaklega dæmi um að stofna fyrirtæki, að það eru mjög ólíkar reglur eftir löndum um hvað þarf til þess að stofna fyrirtæki. Við höfum oft rætt það hér á Íslandi að það þurfi að auðvelda stofnun fyrirtækja og draga úr skriffinnskunni í kringum það. Evrópusambandið tryggir okkur ekki öllum einföldustu og bestu leiðirnar og það getur bara verið ágætt. Ég  tel að það sé flest sem mæli með því að það sé samkeppni á milli landa, samkeppni um að verða betri og standa sig betur en hin löndin því það hjálpar öllum á endanum, uppbyggileg samkeppni fremur en að öll löndin séu steypt í sama mót. Það mót er oft ekki það einfaldasta og besta, enda sjáum við það af því hversu þungt reglugerðafargan Evrópusambandsins leggst á almenning og atvinnulíf. Það hefur ýmsa kosti en hefur galla líka og við verðum að geta leyft okkur að nýta þau ákvæði samningsins sem eru til þess ætluð að við getum varið sérstöðu okkar þegar á því þarf að halda, að við getum varið það sem hentar okkur og okkar aðstæðum fremur en að vera neydd til að innleiða eitthvað sem hentar allt öðrum.

Þetta er því afskaplega sérkennilegt mál allt saman, að það sé komið frá þessum ríkisstjórnarflokkum, það sé rökstutt með þessum hætti. Hér hafa bæði fulltrúar Sjálfstæðisflokks og Framsóknarflokks gengið alla leið í því að tala fyrir einhverju ESB miðstýringarveldi sem megi alls ekki styggja og helst bara ekki að ræða, af því að ef menn ætla að fara að velta þessu eitthvað fyrir sér þá séu þeir á móti EES-samningnum sem að þeirra mati er heilagur. Þó hefði rökstuðningurinn allur allt eins getað verið fyrir aðild Íslands að Evrópusambandinu þegar maður hlustaði hér fyrr í dag á hv. þingmenn eða hæstv. ráðherra Sjálfstæðisflokks og Framsóknarflokks. Einungis hv. þingmaður Vinstrihreyfingarinnar – græns framboðs, Bjarni Jónsson, virtist átta sig á því hvers konar hætta væri hér á ferð. — Ég bið virðulegan forseta að skrá mig aftur á mælendaskrá.


Ræðumaður: Bergþór Ólason

Herra forseti. Ég þakka hv. þingmanni svarið. Ég hef einmitt áhyggjur af þessari nálgun, það virðist vera annaðhvort eða. Ef það er framar í röðinni hvað lausn varðar ef koma upp flókin mál að ganga úr samstarfinu heldur en að nýta sér þær heimildir sem eru beinlínis skrifaðar inn í það, í þessu tilviki 102. gr., þá er hætt við að umræðan verði býsna snúin við að eiga. En hv. þingmaður metur hvort hún hefur tíma til að fara frekar út í þessar vangaveltur.

Mig langar í seinna andsvari að spyrja út í hvaða verklag hv. þingmaður sér fyrir sér varðandi meðhöndlun utanríkismálanefndar á þessu máli, þessari skýrslu. Skilur hv. formaður utanríkismálanefndar það þannig að hæstv. ráðherra ætli sér ekki að leggja málið fram sem hann boðaði hér og er á þingmálaskrá fyrr en nefndin hefur afgreitt álit sitt vegna skýrslunnar eða er skilningur hv. þingmanns á að ráðherrann leggi fram þingmálið eins og hann hefur boðað áður en formlegri afgreiðslu utanríkismálanefndar er lokið?


Ræðumaður: Bergþór Ólason

Virðulegur forseti. Ég þakka hv. þingmanni framsöguna. Mig langar hér í fyrra andsvari að spyrja hv. þingmann út í það sem kom fram undir lok seinna svars í fyrra andsvari. Mér þótti það vera einhvers lags forsenda fyrir því að ef fólk vildi viðhalda EES-samningnum, þ.e. það væri afstaða hv. þingmanns, ef þingmenn vildu viðhalda EES-samningnum og að breyting yrði gerð á innleiðingu bókunar 35 — það væri einhvers lags ómöguleiki að vilja hafa fyrirkomulag bókunar 35 óbreytt frá því sem nú er og á sama tíma telja skynsamlegt að viðhalda EES-samningnum. Ég vil biðja hv. þingmann að fara kannski örlítið yfir þetta til að skýra afstöðu sína.

Í öðru lagi langar mig að spyrja hv. þingmann um afstöðu hennar til 102. gr. EES-samningsins, hvort á fyrri stigum hafi komið upp tilefni til að nýta sér þá heimild sem þar er skrifuð inn eða hvort þau mál sem hingað til hafa verið afgreidd hér í þinginu er varða EES-samninginn hafi í engu kallað á að sú grein kæmi til skoðunar og yrði eftir atvikum nýtt.


Ræðumaður: Bergþór Ólason

Virðulegur forseti. Ég þakka hv. þingmanni svarið. Best að svara fyrst, svo sé ég til hvaða tíma ég hef í lokin. Miðflokkurinn hefur ítrekað talað fyrir því að við ættum t.d. með miklu virkari hætti að nýta okkur þær heimildir sem eru beinlínis skrifaðar inn í samninginn. Þá er ég að vísa til að mynda til 102. gr. Annað, þó að það tengist ekki beint: Schengen-samstarfið, þar erum við ekki að nýta heimildir til þess að hafa betra betri stjórn á landamærunum sem eru beinlínis partur af því regluverki. Þannig að ég held að við eigum að byrja á því að nýta okkur þær heimildir sem við höfum og eru skrifaðar inn í samninginn og voru forsenda þess að við undirgengumst hann á sínum tíma. Þetta er  svona stutta útgáfan af því hver fyrsta nálgun okkar í Miðflokknum er.

Sex ár.Hv. þingmaður hefur verið ráðherra í samanlagt sennilega sjö ár, er það ekki? Í tveimur …  — Í sex ár.  Af því að hv. þingmaður hefur mikinn áhuga á málum tengdum Evrópusambandinu og vill verja EES-samninginn með öllum tiltækum ráðum, hefur hv. þingmaður  einhverja kenningu um það hvers vegna eftirlitsstofnun ESA lét innleiðinguna eins og hún hefur verið óátalda í 20 ár og beið í hartnær 30 ár eftir því að reiða til höggs, ef svo má segja, hvað varðar þá nálgun sem nú er verið að bregðast við? Man hv. þingmaður eftir því að í ráðherratíð hennar hafi verið einhverjar vangaveltur uppi um það við ríkisstjórnarborðið hvernig ætti að bregðast við athugasemdum ESA um þá upphaflega innleiðingu bókunar 35? Ég held ekki, en sjáum til.


Ræðumaður: Bergþór Ólason

Virðulegur forseti. Ég þakka hv. þingmanni fyrir ræðuna. Ég  veitti því athygli að eftir  sirka þriðjung ræðunnar  þá gagnrýndi hv. þingmaður afstöðu tveggja þingloka, þingflokks Flokks fólksins, eða í öllu falli talsmanns hans í umræðunni, og Miðflokksins sömuleiðis, þó að við eigum eftir að halda ræðu okkar, bæði talsmaðurinn, formaður Miðflokksins, hv. þm. Sigmundur Davíð Gunnlaugsson, og ég sem hér stend. En hv. þingmaður orðaði það sem svo að það væri heiðarlegra hjá þessum tveimur þingflokkum að leggjast bara gegn EES-samningnum eins og hann liggur fyrir í ljósi þessarar afstöðu.

Mig langar til að spyrja hv. þingmann hvort hann telji þetta vera  til bóta gagnvart umræðunni, því að ég hef haft á tilfinningunni að þeir sem  oft á tíðum  leggja öðrum skoðanir í munn, eða hug í þessum efnum, séu kannski þegar á reynir þeir sem helst setja þrýsting á EES-samninginn. Ef það þykir ekki til bóta að hann sé ræddur með gagnrýnum hætti heldur skuli helst taka allt af færibandinu eins og það kemur fyrir þá setur það þrýsting á samninginn. Það er það sem við blasir við okkur víða um samfélagið.

Við erum hér dagana langa og ræðum gullhúðun, sem er viðbót sem verður hér hækkun í hafi, ef svo má segja. En síðan eru þessi sjónarmið sem auðvitað stangast á, um gæði og mikilvægi og afstöðu til þeirra EES-reglna sem hingað berast. En ég hef áhyggjur af því að þegar málum er  ýtt í skotgrafirnar, eins og er svolítið gert, að ég held, með orðum hv. þingmanns um að þingflokkur Miðflokksins ætti bara að koma heiðarlega fram, eins og það var orðað, og segjast vera andsnúinn EES-samningnum, sem er alls ekki raunin,  verði vandamál í sjálfu sér. Mig langar eiginlega að spyrja hv. þingmann: Telur hún eitthvað hafa komið fram í málflutningi Miðflokksins hingað til, ekki í þessari umræðu heldur almennt, sem bendir til þess að þingflokkur Miðflokksins sé andsnúinn EES-samningnum?


Ræðumaður: Sigmundur Davíð Gunnlaugsson

Frú forseti. Ég skil ekkert í því að þessi ríkisstjórn skuli vera orðin föst í því að lifa í stöðugum ótta við EES-samninginn. Við höfum séð þetta henda ítrekað. Svo koma jafnvel rök eins og þessi Viðreisnarrök sem ég vék að áðan um að það sé svo mikilvægt að EES-löggjöfin taki fram yfir þá sem var búin til hér, ef það kemur ágreiningur, vegna þess að hún sé einhvern veginn betri til að vernda rétt almennings. Þetta ber ekki vott um mikið sjálfstraust hvað varðar lagasetningu hér á Alþingi ef menn fara að ímynda sér að aðsenda löggjöfin hljóti að vera betri og þess vegna mikilvægt að vernda hana. En í ljósi svars hæstv. ráðherra minni ég á að forveri hans, sem formaður Sjálfstæðisflokksins, forsætisráðherra og utanríkisráðherra, hefur bent á að það hafi ekki verið að ástæðulausu að 35. gr. var skilin eftir eins og raun var. Þetta hafi verið ákveðið grundvallaratriði hvað varðaði upptöku EES-samningsins á Íslandi.


Ræðumaður: Sigmundur Davíð Gunnlaugsson

Frú forseti. Það er svo mikið í gangi í stjórnmálunum núna að ég verð að byrja á því að biðja hæstv. ráðherra að útskýra fyrir mér hvað sé eiginlega að gerast hérna. Hvers vegna kemur hæstv. ráðherra, formaður Sjálfstæðisflokksins, og kynnir einhvern rökstuðning sem hljómar nákvæmlega eins og rökstuðningur Viðreisnar í þessu máli og reyndar öðrum Evrópumálum að undanförnu? Ekki kannski Samfylkingarinnar, hún er orðin svona hófsamari í Evrópumálunum. En hér kemur bara heilt plagg með Viðreisnarskýringunum á því hvers vegna við eigum að gefa eftir gagnvart Evrópusambandinu og það í þessu stóra grundvallarmáli sem meira að segja dómarar, meira að segja hæstaréttardómari, hafa bent á að standist ekki stjórnarskrá og það í máli sem utanríkisráðherra í sömu ríkisstjórn, reyndar á fyrra kjörtímabili, hafði reynt að halda uppi vörnum gagnvart Evrópusambandinu með, útskýra hvers vegna við ættum ekki að innleiða þetta. Og nú kemur annar hæstv. utanríkisráðherra og virðist vera búinn að skipta um lið. Er ríkisstjórnin búin að skipta um lið?


Ræðumaður: Sigmundur Davíð Gunnlaugsson

Frú forseti. Eins og aðrir þingmenn tel ég rétt að byrja á að þakka þeim mikla fjölda fólks sem hefur komið að því að gæta öryggis og bjarga verðmætum og endurbyggja innviði af alveg ótrúlegum krafti og hugkvæmni frá því að hamfarir hófust og ekki hvað síst auðvitað síðustu daga, eins og við höfum fylgst með jafnt og þétt í fjölmiðlum. Ég þakka einnig hæstv. forsætisráðherra fyrir þessa skýrslu sem kannski eðli máls samkvæmt rekur fyrst og fremst atburði liðinna vikna og mánaða. Þó er ástæða að mínu mati til að nota tækifærið og tilefnið til að ræða framhaldið, velta fyrir okkur hvað við getum lært af þessari reynslu en búa okkur undir framhaldið og ræða það m.a. í þessari umræðu.

Nokkrir hafa nefnt mikilvægi þess að draga úr óvissu eins og kostur er og þetta vil ég leggja alveg sérstaka áherslu á, að stjórnvöld dragi upp sviðsmyndir, ólíkar sviðsmyndir og hanni og undirbúi ráðstafanir í samræmi við það. Þessi umræða ætti að vera opinber að sem mestu leyti, þ.e. að fólk geti gert sér grein fyrir og vitað hver viðbrögðin verða, hvað gerist ef ákveðnir atburðir eiga sér stað. Annars vegar dregur það úr óvissu fólks, það sýnir að það sé til staðar plan, það sé áætlun og það sé verið að vinna að því, en hitt er að það leyfir líka gagnrýni. Það býður upp á gagnrýni og jafnvel og kannski alveg sérstaklega þegar verið er að fást við erfið mál þá þurfum við að leyfa gagnrýni og umræðu um bestu leiðirnar. Þannig geti það þá legið fyrir í tæka tíð að málin hafi verið rædd, einhverjir sem kannski voru með betri hugmyndir hafi fengið að koma þeim á framfæri og áætlanir verið lagaðar að því. Ég ætla þingmönnum það ekki í svona máli að festast í því sem þeir töldu fyrst að væri rétt ef betri upplýsingar koma svo í ljós. Þess vegna tel ég að undirbúningur eigi m.a. að miða að því að hleypa fólki að og leyfa umræðu og hugmyndir frekar en að það gerist á lokuðum stöðum í lokuðum hópum.

Við munum líka þurfa að forgangsraða í samræmi við aðstæður, í samræmi við þessa óvæntu og miklu atburði. Ég hef áður nefnt það hér að við höfum kannski ekki verið alveg nógu vel í stakk búin til að takast á við svona áföll, m.a. vegna þess hvernig haldið hefur verið á ríkisfjármálunum, m.a. vegna þess hvernig stjórnleysi hefur ríkt á ákveðnum sviðum í hælisleitendamálum, sem hefur auðvitað óhjákvæmilega áhrif á þetta, í heilbrigðismálunum, allt tengist þetta og ef okkur er alvara með það að ætla að forgangsraða núna í því að takast á við þetta verkefni er ekki um leið hægt að viðhalda stjórnleysi á öðrum sviðum. Þetta er því áminning til stjórnvalda um mikilvægi þess að koma skikki á þá málaflokka og þau svið þar sem stjórnleysi eða óráðsía hefur verið ríkjandi.

Við þurfum einnig að passa upp á að þegar við ráðumst vonandi í þau verkefni sem nauðsynleg eru þá muni ekki kerfistafir koma í veg fyrir að hægt sé að ráðast í framkvæmdir eins hratt og vel og á þarf að halda. Það þarf t.d. og hefur legið fyrir áður en þessir atburðir hófust allir að við þurfum að framleiða meiri orku. Hvers vegna hefur það ekki gengið eftir? Hvers vegna hefur það ekki tekist? Það er búið að hanna — að mjög verulegu leyti er það hönnun, að öðru leyti kannski bara sjálfsprottið — kerfi sem gerir okkur oft og tíðum erfitt að bregðast við í samræmi við tilefnið og í tæka tíð. Það má ekki verða til þess að við náum ekki að gera þær ráðstafanir sem á þarf að halda.

Að lokum, frú forseti, vil ég nefna atriði sem er gríðarlega mikilvægt núna þegar við förum í það að leysa úr vanda Suðurnesjamanna og auðvitað Grindvíkinga alveg sérstaklega. Það er að gætt verði sanngirni og jafnræðis. Ríkisstjórnin hefur kynnt áform um uppkaup eigna og töluverðar athugasemdir borist við þá aðferð sem þar var lagt upp með. Nú skilst mér að einhver bið verði á að við ræðum það mál hér í þinginu. Vonandi er það vegna þess að til standi að taka tillit til þessara athugasemda og þá hlýtur markmiðið að vera það að gæta sanngirni og bæta fólki það tjón sem það hefur orðið fyrir eða kann að verða fyrir á sanngjarnan hátt.

Að öðru leyti lýsi ég ánægju með það að þingið skuli standa saman áfram um úrlausn þessara mála en samstaða þýðir ekki að við eigum ekki að gagnrýna og að við eigum ekki að rökræða lausnirnar og ég vona að við nálgumst það þannig áfram.


Ræðumaður: Bergþór Ólason

Virðulegur forseti. Í gær bárust fréttir af því að kröfugerð óbyggðanefndar vegna eyja, hólma og skerja hefði borist sveitarfélögum, eða öllu heldur, þetta kom í fréttir eftir að Eyjamenn höfðu vægast sagt hrokkið af hjörunum, eðlilega, yfir þeirri kröfugerð sem lögð var fram gagnvart þeim svæðum. Ég fór og skoðaði þessi gögn á heimasíðu óbyggðanefndar áðan og þar eru samanlagt kröfugerðir á hina ýmsu landshluta upp á 451 blaðsíðu. Við þingmenn Miðflokksins vöruðum mjög sterklega við þeirri breytingu sem gerð var á lögum um regluverk óbyggðanefndar á síðasta kjörtímabili og nú er að koma í ljós hverjar afleiðingarnar eru. Það virðist vera gengið fram með eins íþyngjandi og afgerandi hætti og nokkur kostur er. Bara stutt skoðun varðandi málefni Breiðafjarðar, sem dugar ekki minna en 167 blaðsíður, og eitthvað kostar þessi undirbúningsvinna — á 167 blaðsíðum er farið yfir kröfugerð fjármálaráðherra á hendur landeigendum í Breiðafirði. Bara svona lítið dæmi, Hvallátur, þar eru einar 200 eyjar og hólmar sem fjármálaráðherra ásælist sem landeigendur þar hafa talið í eigu sinni og fjölskyldna sinna um árhundruð. Heimaeyjarnar virðast fyrst og fremst vera látnar vera en það á ekki einu sinni við í sumum tilvikum. Mér sýnist á öllu að hér sé gengið freklega fram og áfram í þessari helstu eignaupptöku síðari tíma hjá hinu opinbera og ég hvet hæstv. fjármálaráðherra til að stíga skref til baka og láta af þessari dellu. Það var varað sterklega við þessu á síðasta kjörtímabili og nú eru þau varnaðarorð öll að raungerast.


Ræðumaður: Sigmundur Davíð Gunnlaugsson

Herra forseti. Ég þakka hæstv. ráðherra fyrir tiltölulega skýr svör. Það hefur sem sagt á engan hátt verið brugðist við kröfu hæstv. utanríkisráðherra um endurskoðun á kerfinu í heild samhliða því að farið yrði í þær aðgerðir sem nú eru farnar af stað. Þá veltir maður fyrir sér hvers vegna þessi sinnaskipti urðu. Ég veit að hæstv. ráðherra getur hugsanlega ekki svarað því en hann var skýr með að menn ræði nú eitt og annað í þessari ráðherranefnd um útlendingamál, m.a. inngildingu, og kemur engum á óvart að þau ræði meira um inngildingu en aðlögun. Þau hafa eflaust rætt þetta vikum, mánuðum og jafnvel árum saman án þess að mikill árangur hafi náðst.

Eitt í viðbót af viðfangsefnum þessarar nefndar, sem hlýtur að vera það, eru öryggismál því að önnur Evrópuríki hafa tekið öryggismálin mjög föstum tökum í tengslum við þessa atburði. Því spyr ég hæstv. ráðherra: Hvaða ráðstafanir hafa íslensk stjórnvöld gert til að tryggja öryggi?


Ræðumaður: Sigmundur Davíð Gunnlaugsson

Herra forseti. Í umræðu um hælisleitendur frá Gaza hefur hæstv. utanríkisráðherra verið mjög afdráttarlaus undanfarna daga eða var það og sagði ítrekað og á mjög skýran hátt að það kæmi ekki til greina að fara í slíka aðgerð, þ.e. að sækja fólk á svæðið, enda væri um risaaðgerð að ræða nema áður væri búið að komast að niðurstöðu um einhverjar heildarbreytingar í hælisleitendamálum og í útlendingalöggjöfinni. Hæstv. ráðherra ítrekaði þetta og benti m.a. á að slíkt yrði rætt í ráðherranefnd um útlendingamál þar sem yrði farið yfir stöðuna í hælisleitendamálum í heild þannig að ákvarðanir í þessu efni verði teknar í samhengi við hvaða ráðstafanir verði gerðar til að beita löggjöfinni í heild til að taka á þeirri óstjórn sem hefur verið í málaflokknum.

Nú hefur hæstv. utanríkisráðherra lýst því yfir og raunar hafið framkvæmd þess að sækja fólk á Gaza-svæðið. Því spyr ég hæstv. félagsmálaráðherra: Hvaða breytingar fylgja þessu? Hvaða endurskipulagning á heildarlöggjöf um hælisleitendur og útlendinga hefur verið samþykkt til að gera hæstv. utanríkisráðherra kleift að skipta um skoðun að þessu marki frá því sem var fyrir fáeinum dögum síðan? Hvaða heildarbreytingu eigum við von á? Hvað hefur hæstv. ráðherra gefið eftir af því sem hann taldi áður e.t.v. óþarfa? Og einnig spyr ég hæstv. ráðherra hvort hann telji ásættanlegt að stjórnvöld greiði hugsanlega mútur til að leysa fólk út af Gaza-svæðinu.


Ræðumaður: Bergþór Ólason

Virðulegur forseti. Ég þakka hæstv. ráðherra fyrir svarið. Það væri auðvitað hægt að spyrja eftirfylgnispurninga um eitt og annað sem þarna kom fram en mig langar að nota seinni spurningu mína til að ræða við ráðherrann sem, eins og ég sagði áðan, sat lengi á stól fjármálaráðherra, um beinu útgjöldin á liðnu ári, 20.000 milljónir, bein útgjöld ríkisins. Hefur verið gerð einhver raunhæf tilraun til að meta afleiddan kostnað af þeim fjölda sem hingað hefur sótt um alþjóðlega vernd? Við heyrum harmakveinin úr ranni sveitarfélaganna. Velferðarkerfin, hvort sem það er menntakerfi, heilbrigðiskerfi, félagslegu kerfin, húsnæðismálin eins og þau eru, þetta setur þrýsting á þau öll. Þannig að mig langar að spyrja: Eftir allan þennan tíma, þessa þróun sem hefur blasað við, hefur verið gerð tilraun til að meta óbeina kostnaðinn, þ.e. kostnað sem fellur ekki með beinum hætti á ríkissjóð heldur aðra þætti, svo sem sveitarfélög, fyrirtæki, stofnanir og annað?


Ræðumaður: Bergþór Ólason

MorgunblaðsinsVirðulegur forseti. Ég beini hér fyrirspurn til hæstv. utanríkisráðherra en hann er auðvitað búinn að vera lengi á stól fjármálaráðherra og er sömuleiðis formaður Sjálfstæðisflokksins og stærsta stjórnarflokksins nú um stundir. Mig langar að ræða þær upplýsingar sem komið hafa fram á liðnum dögum um kostnaðinn við þjónustu og meðhöndlun þeirra sem hingað leita eftir alþjóðlegri vernd. Guðmundur Ingi Guðbrandsson, hæstv. félags- og vinnumarkaðsráðherra, lýsti því yfir í Spursmálum síðastliðinn föstudag að kostnaðurinn væri um 16 milljarðar á liðnu ári. Síðan dró dómsmálaráðherra fjórum dögum seinna fram að kostnaðurinn hefði verið um 20 milljarðar. Ráðherrar, sérstaklega ráðherrar Sjálfstæðisflokksins, hafa tekið sér í munn orð eins og að staðan sé stjórnlaus, útgjöldin hömlulaus og þar fram eftir götunum. Mig langar að spyrja hæstv. utanríkisráðherra, í ljósi þessa alls, hvort hann telji líklegt að það sé hægt að ná stjórn á þessum málum, þessum útgjöldum, í núverandi stjórnarsamstarfi? Ég deili ekki skoðun hæstv. ráðherra á því að, svona á minn mælikvarða, „mini“-málþóf Pírata hér fyrir réttu ári síðan hafi verið hið raunverulega vandamál hvað það varðar að málið komst ekki í gegn. Það blasir auðvitað við þeim sem greina stöðuna og horfa á með bærilega opin augu að vandamálið liggur innan ríkisstjórnarinnar. Þess vegna spyr ég hæstv. ráðherra: Telur hann líklegt að það sé raunhæft að ná fram breytingum sem að gagni verða í núverandi stjórnarsamstarfi?


Ræðumaður: Bergþór Ólason

Frú forseti. Ég vil þakka málshefjanda fyrir að taka upp þetta mikilvæga mál hér í þingsal og ráðherra fyrir að mæta til umræðunnar. Ég get tekið undir mjög margt af því sem sagt hefur verið hér á undan og ætla þess vegna aðeins að stíga nokkur skref til baka og reyna að draga fram mikilvægi þess að við skoðum þessi mál heildstætt. Það er auðvitað ein af frumskyldum ríkisins að sinna þeim málum sem hér er fjallað um með forsvaranlegum hætti. Staðan er sú í dag að það er sama hvort horft er til löggæslunnar, fangelsismála eða málefna er snúa að vörn landamæra og landhelgi, alls staðar er skorið við nögl. Sem dæmi, þó að það tengist ekki því umræðuefni sem hér er undir með beinum hætti, þá bárust síðast í gær fréttir af hræðilegu sjóslysi frá Færeyjum þar sem tveggja sjófarenda er saknað. Hin öfluga leitarvél okkar, TF-SIF, eftirlitsflugvélin, er alltaf í Miðjarðarhafi vegna blankheita. Mér finnst forgangsröðin vera með þeim hætti að við verðum að nálgast þessa umræðu þannig að frumskyldu hins opinbera sé sinnt með forsvaranlegum hætti. Það á jafnt við um mönnun lögregluembættanna, það að fangelsin geti tekið við þeim verkefnum sem dómskerfið með einum eða öðrum hætti færir þeim og það að hin almenna löggæsla nái aftur vopnum sínum, ef svo má segja. Ég hef trú á því að hér í þingsal sé skilningur á því og vilji til að koma þessum málum til betri vegar. En það breytir því ekki að á meðan lausatökin í ríkisfjármálunum eru eins og þau hafa verið undanfarin ár og kjörtímabil þá er erfiðara um vik en annars væri að sinna þessum frumskyldum með forsvaranlegum hætti.


Ræðumaður: Bergþór Ólason

MorgunblaðinuVirðulegur forseti. Ég skipti um skoðun um umræðuefni núna rétt í þessu og vona að ég lendi ekki úti í mýri með það sem ég ætla að segja í stað þess sem ég hafði hugsað mér að segja. En mig langar til að taka undir orð hv. þm. Sigþrúðar Ármann hér áðan þar sem hún ræddi um mikilvægi þess að fara vel með skattfé og það með hvaða hætti við göngum fram í rekstri hins opinbera. Mér datt þetta í hug og vil bara hvetja hv. þingmann til að lesa þessa ágætu ræðu upp á þingflokksfundi Sjálfstæðisflokksins, þeim næsta sem verður haldinn, því að fyrrverandi þingflokksformaður Sjálfstæðisflokksins, Óli Björn Kárason, var með prýðisgóða grein í í morgun þar sem hann m.a. lét vita af því að það væri von á frumvarpi hér inn í þingið sem hann væri fyrsti flutningsmaður að í tengslum við umfang og rekstur Ríkisútvarpsins. Við vini mína í þingflokki Sjálfstæðisflokksins vil ég bara segja: Það eru leiðir færar í núverandi umhverfi til að auka líkurnar á því að þið getið talað fyrir og náð í gegn markmiðum Sjálfstæðisflokksins. Það er auðvitað þannig að hver velur sér næturstað í pólitíska umhverfinu og í augnablikinu er málum háttað þannig að Sjálfstæðsstuðningsmenn, Sjálfstæðisþingmenn jafnvel, kveinka sér mjög undan því hversu erfitt er að ná sínum málum í gegn, stefnu Sjálfstæðisflokksins og þar fram eftir götunum. En það verður að hafa það í huga að á hverjum degi er það val Sjálfstæðisflokksins að vera í ríkisstjórn þar sem liggur fyrir að þessi stefnumál eigi ekki upp á pallborðið. Þannig að ég bara vil hvetja hv. varaþingmann Sigþrúði Ármann til að tala fyrir þessum sjónarmiðum innan þingflokks Sjálfstæðisflokksins því að við okkur blasir stjórnlaus vöxtur ríkisútgjalda undanfarin ár og kjörtímabil undir stjórn okkar ágætu ráðherra Sjálfstæðisflokksins.


Ræðumaður: Bergþór Ólason

MorgunblaðsinsMorgunblaðinuVirðulegur forseti. Mig langar við þetta tilefni að ræða stuttlega meðferð skattfjár og eftir atvikum virðingarleysi gagnvart skattpeningum. Síðastliðinn föstudag lýsti hæstv. félags- og vinnumarkaðsráðherra, Guðmundur Ingi Guðbrandsson, því yfir í viðtali í Spursmálum að kostnaðurinn við hælisleitendamál væri 16 milljarðar á yfirstandandi ári. Í dag birtust upplýsingar frá dómsmálaráðuneytinu þess efnis að talan stæði í 20 milljörðum. Hún hækkaði um 4 milljarða á fjórum dögum. Eflaust kunna þau skýringar á þessu en mér er til efs að nokkur maður þurfi að spyrja um þessa upphæð eftir viku héðan í frá ef takturinn er með þessum hætti. En það sem við verðum að hafa í huga er hvað tjónið er fljótt að verða. Við erum hér dagana langa að tosast á um 100 milljónir hér og 200 milljónir þar. Síðan verður þarna 4 milljarða matsaukning, væntanlega orðnar rauntölur miðað við hvaða tímabil er verið að skoða, á fjórum dögum og greinilegt að ráðherrarnir tala ekki saman. Í gær birtist síðan í frétt af því að Fossvogsbrúin svokallaða, Alda, hefði farið úr 2,2 milljörðum í 8,8; fjórföldun, 6,6 milljarðar aukalega á sama tíma og við tosumst hér harkalega á um nokkrar milljónir hér og nokkrar milljónir þar. Það kom fram í fréttaflutningi af þessu máli að kostnaðurinn hefði bara ekki skipt neinu máli í mati á tillögunni. Það er greinilega nóg til.

Virðulegur forseti. Mér finnst nauðsynlegt að við þingmenn berum virðingu fyrir þeim fjármunum sem við tökum af heimilum og fyrirtækjum landsins. Þær fréttir sem berast nú um stundir af meðferð stjórnvalda á almannafé eru ekki boðlegar. Ríkisstjórnin verður að taka til í sínum ranni og fara að nálgast þá fjármuni sem teknir eru af heimilum landsins og fyrirtækjum af meiri virðingu.


Ræðumaður: Sigmundur Davíð Gunnlaugsson

Frú forseti. Ég þakka þessa mikilvægu umræðu. Meginframlag mitt til umræðunnar verður að minna á hið óhjákvæmilega, að ef við viljum viðhalda hér öflugum almannavörnum sem geta tekist á við óvænta atburði, óvænt áföll, þá kostar það peninga. Við höfum að vísu verið svo heppnir, Íslendingar, að hafa haft hér gríðarlega öflugar sveitir sjálfboðaliða sem hafa í gegnum tíðina bjargað fjölda mannslífa og eignum og þannig mætti lengi telja. Það er mikilvægt að standa vörð um þetta fyrirkomulag en um leið að sýna þessu fólki virðingu og gera því kleift að afla sjálfsaflafjár eftir föngum en einnig að styðja við þessa starfsemi.

En meira þarf til. Við sjáum núna í framhaldi af atburðinum í Grindavík að við vorum ekki nógu vel í stakk búin, ekki eins vel í stakk búinn a.m.k. og við ættum að vera til að takast á við svona atburð. Fyrir því eru ýmsar ástæður, ekki hvað síst sú að ríkisstjórnin hefur á undanförnum árum eytt alveg gríðarlega um efni fram, reyndar eytt það mikið um efni fram að á einu ári og ítrekað hefur hún eytt meiri peningum en myndi kosta að byggja heilan bæ á stærð við Grindavík. Skuldir ríkisins hafa aukist og fyrir vikið hefur möguleiki stjórnvalda að bregðast við áföllum minnkað um leið. Á sama tíma hefur ríkt óstjórn á öðrum sviðum; í húsnæðismálunum, í hælisleitendamálunum, í heilbrigðiskerfinu, í menntakerfinu, og allt gerir þetta okkur erfiðara að takast á við áföll þegar þau verða. Þess vegna vil ég undirstrika mikilvægi þess þegar við hugum að almannavörnum til langs tíma, getu okkar til að bregðast við óvæntum atburðum, að við lítum á alla þessa þætti. Spörum og tryggjum að kerfið okkar virki sem skyldi þannig að við séum sem best í stakk búin til að bregðast við þegar óvæntir atburðir gerast.


Ræðumaður: Sigmundur Davíð Gunnlaugsson

Herra forseti. Eina ferðina enn kemur í ljós hversu ólíkt málum er háttað í þessum málaflokki á Íslandi eða á hinum Norðurlöndunum. Stöku sinnum hafa hæstv. ráðherrar viðurkennt að ástandið væri stjórnlaust og stöku sinnum hafa þeir sagt að þeir þurfi alla vega að vinna að því að færa kerfið hér nær hinum Norðurlöndunum. En hvað stendur til að gera í þeim efnum? Á hvaða hátt verður kerfið á Íslandi fært nær hinum Norðurlöndunum? Verða útlendingalögin endurskoðuð til samræmis við það markmið? Ég ítreka spurninguna um hvað hæstv. ráðherra eða ríkisstjórnin ætli sér varðandi öryggi, sem einhverjum kann að þykja óviðeigandi að spyrja um við þessar aðstæður en það væri mikil værukærð ef við slepptum því, ólíkt öllum öðrum löndum sem taka við fólki frá svæðum þar sem hryðjuverkamenn hafa ráðið ríkjum í hátt í tvo áratugi. Hvaða ráðstafanir munu íslensk stjórnvöld gera til að tryggja öryggi?


Ræðumaður: Sigmundur Davíð Gunnlaugsson

Herra forseti. Nýverið birti dómsmálaráðuneytið gagnlegar upplýsingar um stöðu hælisleitendamála hér sem drógu nú fyrst og fremst það sem við máttum vita fyrir um það stjórnleysi sem er ríkjandi á því sviði hér á landi, en þakkarvert af ráðuneytinu að birta þetta og gagnlegt. Í framhaldinu hefur þó verið dregið í efa að hæstv. ráðherra hafi farið með rétt mál í umræðu um þetta, ekki hvað síst í samanburði sínum á því hvernig brugðist er við gagnvart hælisleitendum frá Gaza-svæðinu á Norðurlöndum. Því spyr ég einfaldlega hæstv. ráðherra: Hvað er rétt í þessu? Það liggur þó fyrir að Ísland hefur tekið á móti síðustu misseri mun fleiri hælisleitendum af palestínskum uppruna eða Palestínuaröbum heldur en hin Norðurlöndin, raunar líklega fleiri einstaklingum í fyrra en hin Norðurlöndin til samans. Nágrannalönd hafa verið mjög treg til og raunar bara þvertekið fyrir að taka við hælisleitendum. Egyptar, Jórdanir og fleiri hafa sagst ekki ætla að taka við einum einasta og í þessum töluðu orðum eru Egyptar að byggja enn nýjan vegg við suðurlandamæri Gaza sem fyrir voru talin einhver hin víggirtustu í heimi.

Ég spyr því hæstv. ráðherra einnig: Hvers er að vænta af afstöðu ríkisstjórnarinnar í þessu máli og framkvæmd? Önnur lönd, í tilviki Svíþjóðar var það SÄPO, sænska öryggislögreglan eða leyniþjónustan, sem tók að sér að grennslast fyrir um það fólk sem sóttu um hæli þar, og í Þýskalandi höfðu 200 starfsmenn þýskra hjálparstofnana komist til Egyptalands en eftir að þeir voru teknir í viðtöl þar og skoðaðir þá fékk einungis helmingur þeirra að fara til Þýskalands. Hvaða ráðstafanir gera íslensk stjórnvöld til að tryggja öryggi?


Ræðumaður: Bergþór Ólason

Herra forseti. Ég þakka hæstv. ráðherra svarið. Ég sagði að lokun vallarins væri ein af aðgerðunum, þ.e. að oftar yrði lokað vegna vindaskilyrða og þar fram eftir götunum, væri ein af mótvægisaðgerðunum en ekki sú eina. En má þá skilja það sem svo að ráðherra líti þannig á að frekari inngrip innviðaráðuneytis í málefni uppbyggingar í Nýja-Skerjafirði séu ekki í spilunum, að ráðherra líti svo á að þau inngrip sem þegar hafa átt sér stað í þeim efnum séu fullnægjandi og verði látin duga? Það blasir auðvitað við að það hvort byggður verður völlur í Hvassahrauni eða ekki skiptir í raun ekki máli gagnvart því atriði að sú byggð sem Reykjavíkurborg áætlar í Nýja-Skerjafirði verður löngu risin áður en flugvöllur verður nokkurn tímann orðinn byggður í Hvassahrauni eða hvar annars staðar sem hann gæti risið eða verið lagður.


Ræðumaður: Bergþór Ólason

MorgunblaðinuVirðulegur forseti. Ég beini hér fyrirspurn til hæstv. innviðaráðherra er varðar Reykjavíkurflugvöll með vísan í frétt íí morgun þar sem hæstv. ráðherra segir m.a., og þar er verið að fjalla um þá skýrslu sem er verið að vinna varðandi flugskilyrði í Hvassahrauni fyrir mögulegan flugvöll þar, með leyfi forseta:

„Í ljósi alls þessa er auðvitað ljóst að Reykjavíkurflugvöllur mun þjóna sínu hlutverki næstu áratugina, það liggur í augum uppi.“

Ég auðvitað get ekki annað en fagnað þessari yfirlýsingu hæstv. ráðherra. Síðar segir hæstv. ráðherra í tengslum við skýrsluna og aðrar ákvarðanir:

„Nei, ég ætla að bíða eftir skýrslunni. Þegar hún kemur verður verða menn líka að svara spurningunni: Er Reykjavíkurflugvöllur kannski allt í lagi?“

Og svarið við þeirri spurningu er auðvitað augljóst: Reykjavíkurflugvöllur er frábær þar sem hann er og ætti að vera þar til allrar framtíðar, alla vega mjög langrar.

Það sem mig langar að spyrja hæstv. ráðherra um í þessu samhengi er aðstaða Reykjavíkurflugvallar. Nú hefur verið þrengt mjög að vellinum á undanförnum árum og sérstaklega hafa flugmálayfirvöld og flugmenn haft áhyggjur af fyrirhugaðri byggð í Nýja-Skerjafirði sem er talið að hafi umtalsverð áhrif á flugskilyrði vallarins. Það var unnin skýrsla sem leiddi það út að hægt væri að fara í mótvægisaðgerðir en þær eru helstar að lækka nýtingarhlutfall vallarins, hafa hann lokaðan oftar. Því hafa menn áhyggjur af því að flugvöllurinn verði sleginn af með tæknilegu rothöggi úr því að borgaryfirvöld hafa ekki náð sínu fram með þeim hætti sem reynt hefur verið. Þess vegna langar mig að spyrja hæstv. ráðherra: Hvað er að frétta af byggð í Nýja-Skerjafirði? Þó að hún sé auðvitað á forsendum Reykjavíkurborgar hefur ráðherra stigið inn í það mál á fyrri stigum og í ljósi þess að nú hefur ráðherra lýst því yfir að flugvöllurinn verði þarna til næstu áratuga  hið minnsta þá skiptir gríðarlegu máli að þetta liggi ljóst fyrir og að það sé þá gripið inn í með þeim hætti að gagn sé af til að verja flugrekstraröryggi og rekstrarskilyrði vallarins.


Ræðumaður: Bergþór Ólason

Frú forseti. Ég þakka hv. þingmanni svarið. Það sem ég átta mig ekki alveg á er samspil þessara tveggja mála. Í máli ráðherra um framleiðendafélögin er beinlínis sagt að þessi nálgun sem hér er lögð til sé ekki fær, ekki skynsamleg, hver sem nálgunin var í útskýringunni, ég er ekki með plaggið fyrir mig. Hv. þingmaður sagði sömuleiðis í framsöguræðu sinni að þær tillögur sem þar eru gerðar gangi of skammt, gagnist markaðinum ekki þannig að eitthvert vit sé í. Það sem ég er að reyna að átta mig á er þetta samspil stjórnarflokkanna, ráðherra og meiri hluta nefnda og þar fram eftir götunum. Ég er hræddur um að við séum hér dálítið föst í einhverri lúppu, einhverri hringavitleysu þar sem mál eins og þetta mál, jafn gott og það er, verður einhvern veginn fórnarlamb þess að ráðherra málaflokksins er á allt annarri vegferð. Við þekkjum það auðvitað með hvaða hætti málum hefur reitt af á undanförnum misserum þegar skiptidíll ráðherranna er frágenginn undir lok þings hverju sinni. Ég vil bara brýna formann hv. atvinnuveganefndar að reyna að tryggja það, með því að forgangsraða málinu í nefnd sinni, að málið komist hér til atkvæðagreiðslu því að mér segir svo hugur að það sé meiri hluti fyrir þessu máli hér í þingsal þegar hann er fullskipaður. Ég er næstum því öruggur á því. Það er mun líklegra að það sé meiri hluti fyrir þessu máli heldur en framleiðendamáli matvælaráðherra sem ætti þó ef allt væri eðlilegt að hafa ríkisstjórnina á bak við sig, en það er nú eins og við þekkjum. Ég bara hvet hv. þingmann, það er engin sérstök spurning í þessu seinna andsvari mínu, að forgangsraða málinu með þeim hætti í nefndinni að það komist tryggilega hér til atkvæðagreiðslu í þingsal.


Ræðumaður: Bergþór Ólason

Frú forseti. Ég þakka hv. þm. Þórarni Inga Péturssyni fyrir að mæla fyrir þessu ágæta máli sem þingflokkur Miðflokksins í heild sinni mun styðja komist það til atkvæðagreiðslu. Fyrir þessu máli hefur verið mælt öll þing þessarar ríkisstjórnar sem við sitjum nú uppi með nema það fyrsta. Á hverju ári síðan á 149. löggjafarþingi hefur verið mælt fyrir málinu og þetta er í þriðja skipti, sýnist mér, sem það kemst hér til umræðu í þingsal. Hv. þingmaður lýsti því hér áðan að það væri verið að fjalla um tengt mál í atvinnuveganefnd sem snýr að framleiðendafélögum og lagt fram af matvælaráðherra. Í greinargerð þess máls segir beinlínis að þessi leið sé eitthvað sem mönnum hugnist ekki á grundvelli umsagna sem komu fram í samráðsgátt. Mig langar því að spyrja hv. þingmann hverjar hann telji lífslíkur þessa máls í þessari umferð, líkur á framgangi. Eru einhverjar líkur til þess að mati hv. þingmanns að þetta mál vinnist samhliða máli matvælaráðherra í nefndinni? Nú er hv. þingmaður formaður nefndarinnar sem eykur líkurnar á að þau í raun deyi bæði, fyrir okkur sem þekkjum þingstörfin. Þetta mál var efnislega 7. mál á þingmálaskrá matvælaráðherra sem lögð var fram í september 2022 á síðasta löggjafarþingi og var ekki lagt fram á endanum í ljósi þessara umsagna sem lýst er í málinu sem nú er til meðferðar í atvinnuveganefnd. En mig langar að spyrja hv. þingmann, framsögumann málsins, þessa góða máls sem ég styð efnislega, held ég að ég geti sagt, frá A til Ö, og myndi greiða atkvæði með: Hverjar telur hann líkurnar á því að hæstv. matvælaráðherra muni styðja við framgang máls sem þessa samhliða framleiðendafélagamálinu sem er til meðhöndlunar í atvinnuveganefnd nú um stundir?


Ræðumaður: Bergþór Ólason

Herra forseti. Mig langaði að nota þetta tækifæri til að vekja athygli á þróun sem mér hefur þótt vera að ágerast nokkuð hjá ráðherrum ríkisstjórnarinnar undanfarna mánuði og jafnvel misseri, kannski mest núna síðustu vikur og mánuði. Það er að allt sé öðrum að kenna. Það er óvanalegt að sjá þá sem fara með völdin mæta í viðtal eftir viðtal, ræðu eftir ræðu og lýsa því yfir að þeir vildu nú aldeilis hafa hlutina með öðrum hætti en þetta væri bara stjórnarandstöðunni að kenna. Þetta er bara stjórnarandstöðunni að kenna. Þetta eru ráðherrarnir í ríkisstjórninni sem velja sér þá samstarfsaðila sem orsaka að þeir komi ekki málunum sínum í gegn. Ástæða þess að ég nefni þetta hér er að það er heldur lýjandi og leiðinlegt í umræðunni að þurfa að byrja á að benda ráðherrum á það hverju sinni að auðvitað sé þetta þeim sjálfum að kenna, flokknum þeirra og ríkisstjórninni sem þeir styðja og sitja í. Það er auðvitað ekki boðlegt að hér skuli málum drepið á dreif með svona þvælu, leyfi ég mér að segja, um að stjórnarandstaðan sé þess valdandi að það sé orkuskortur í landinu, að stjórnarandstaðan sé þess valdandi að hér sé allt í hers höndum í útlendingamálum. Auðvitað er það ríkisstjórnarflokkunum sjálfum að kenna að staðan sé sú.

Mig langar að hvetja hæstv. ráðherra þessarar ríkisstjórnar og leita liðsinnis forseta Alþingis í leiðinni við að ýta þeim í þá vegferð að það sé algjört lágmark að það komi alla vega mál inn til þingsins sem taka á þeim málefnum sem helst brenna á landi og þjóð, en ráðherrarnir skelli sér ekki strax í „bunker-inn“ sinn og segi: Ég kem þessu ekki áfram, stjórnarandstaðan er svo erfið. Það hefur verið sýnt hér á fyrri stigum að ríkisstjórnin hefur þann þingstyrk að hún keyrir þau mál í gegn sem hún ætlar sér að gera. Það er augljóst að öll þau vandamál sem nú blasa við og stjórnarandstöðunni er kennt um stöðuna í eru á ábyrgð ríkisstjórnarinnar sjálfrar.


Ræðumaður: Sigmundur Davíð Gunnlaugsson

Herra forseti. Eins og oft í fyrirspurnatíma þá fengum við að heyra svona almennar vangaveltur frá hæstv. forsætisráðherra, ekki svar við spurningu eitt um hvort þetta var rétt eða röng ákvörðun, ekki svar við spurningu þrjú um norræna samstarfið en að einhverju leyti svar við spurningunni um að beina fjármagninu í aðrar leiðir. En hugsanlega gefst okkur tækifæri til að ræða þetta betur í hinum vinsælu hlaðvarpsþáttum Sjónvarpslausum fimmtudögum. Fyrir vikið ætla ég bara að bera fram eina spurningu núna til þess að hafa þetta einfalt og vonast eftir svari: Vissi hæstv. forsætisráðherra af ákvörðun Íslands um að frysta greiðslur til UNRWA áður en tilkynnt var um þá ákvörðun opinberlega?


Ræðumaður: Sigmundur Davíð Gunnlaugsson

Flott.Herra forseti. Nú ætla ég að reyna að spyrja hæstv. forsætisráðherra skýrra spurninga í von um að fá skýr svör. Ég þarf ekki að heyra að ríkisstjórnin sé meðvituð um hitt eða þetta eða að Vinstri grænir ætli að taka einhverjum málum alvarlega, svona eins og þeir gera með úrskurði umboðsmanns Alþingis. Í tilraun til að fá skýr svör hef ég númerað spurningarnar, herra forseti.

1: Hvað finnst hæstv. forsætisráðherra um að Þýskaland, Bandaríkin, Ítalía, Austurríki, Finnland, Kanada, Ástralía, Japan, Frakkland, Eistland, Lettland, Litáen, Holland, Sviss, Nýja-Sjáland, Rúmenía, Bretland og Evrópusambandið hafi ákveðið að frysta fjármagn til UNRWA? Eru þetta réttar ákvarðanir hjá þessum löndum eða rangar að mati hæstv. ráðherra?

2: Gæti ekki verið ráð að beina framlögum Íslands í millitíðinni til annarra stofnana, t.d. Matvælaaðstoðar Sameinuðu þjóðanna? Vandi UNRWA er svo víðtækur og djúpur að það mun taka langan tíma að rannsaka hvað gengið hefur þar á. Vísbendingarnar eru of margar um að þar hafi fjármagn ekki nýst fyrir þá sem eru í mestri neyð. Er ástæða til að bíða eftir niðurstöðu þeirrar rannsóknar? Er ekki frekar ástæða til að reyna að koma aðstoð til fólksins sem er í neyð með öðrum hætti, eða t.d. með því að Ísland keypt lyf og sendi á staðinn?

3: Væri ekki ráð fyrir okkur að huga að því að stofna einfaldlega ný hjálparsamtök með Norðurlöndunum, að Norðurlöndin sameinuðust um að útdeila og koma til skila sinni neyðaraðstoð? Við getum kallað þetta NorAid, svona sem vinnuheiti. Meginmarkmiðið væri að aðstoðin skilaði sér til þeirra sem eru raunverulega í neyð því að það hafa verið of mikil brögð að öðru.


Ræðumaður: Bergþór Ólason

Frú forseti. Þetta er búin að vera afbragðsgóð umræða og venju fremur pólitísk. Ég ætlaði að koma inn á það sem hv. þm. Sigmar Guðmundsson sagði hér undir lokin að ef við horfum bara á heilsugæsluna, könnun frá því sumarið 2022, þá virðast einkareknu stöðvarnar koma býsna vel út og raða sér í efstu sætin hvað ánægju viðskiptavina varðar. Það er búið að vera undarlegt, þykir mér, á köflum hérna í umræðunni hversu fastir sumir eru í að tala um að það sé verið að einkavæða heilbrigðiskerfið. Eru menn þá að segja að það sé enginn munur á einkarekstri og einkavæðingu? Þeir sem halda þessu fram verða að útskýra það. Það sem blasir við er að fyrir land og þjóð og þá sem kenna sér meins skiptir mestu máli að þjónusta sé aðgengileg, hún sé góð og fyrir skattgreiðendur um landið allt auðvitað að hún sé á verði sem kerfið, ef svo má segja, ræður við. Þá skiptir ekki öllu máli hvert rekstrarform þess apparats sem tekur á móti einstaklingunum er. Ég man nú ekki töluna en það er óhemjufjöldi viðvika sem er unninn á einkareknum stofum í hinum ýmsu geirum heilbrigðiskerfisins og ég held að það sé einfaldlega bara óraunhæft ef sósíalisminn, sem er hér á köflum mælt fyrir, að þetta verði allt saman ríkisrekið, verði lausn sem geti í nokkru samhengi gengið upp.

En mig langar til að spyrja hæstv. ráðherra ef hann á möguleika á hér í lokaræðu sinni að svara spurningu, en hann sagði í framsöguræðu sinn að aðgerðum hefði fækkað í útlöndum: Er staðan sú að það er enn verið að senda einhverja erlendis í liðskiptaaðgerðir?


Ræðumaður: Bergþór Ólason

Jess.Virðulegur forseti. Ég vil fyrst þakka málshefjanda fyrir þessa umræðu og og ráðherra fyrir að koma til þessarar umræðu sem er að verða einhver sú áhugaverðasta um allnokkra hríð. Ég man varla eftir að áður hafi verið talað með jafn skýrum hætti fyrir auknum sósíalisma í pontu eins og í inngangsræðu upphafsmanns þessarar umræðu, hv. þm. Steinunnar Þóru Árnadóttur, og skein í gegn einlæg fyrirlitning á einkarekstri hvað heilbrigðislausnir varðar. Við erum hér með blandað kerfi sem hefur þróast um áratugi. Það var stórkostlegt áfall, sú meðferð sem heilbrigðiskerfið og einkarekstrarhluti þess varð fyrir á síðasta kjörtímabili undir forystu ráðherra Vinstrihreyfingarinnar – græns framboðs og núverandi hæstv. heilbrigðisráðherra á bara vorkunn skilda að þurfa að vinda ofan af ýmsum þeim slæmu ákvörðunum sem þá voru teknar. En ég held að það sé til bóta einmitt að við tölum um pólitík hérna í þessari pontu og hún er venju fremur skýr í þessu máli og vilji Vinstrihreyfingarinnar – græns framboðs til að innleiða hér meiri sósíalisma í heilbrigðisrekstri. Já, hrópar fyrrverandi formaður fjárlaganefndar hér úr hliðarherbergi. Við erum með blandað kerfi. Það hlýtur að skipta mestu máli að við fáum sem mesta þjónustu fyrir sem minnstu fjármuni. Þetta er meira og minna allt saman borgað úr opinberum sjóðum. Hvaða máli skiptir það hvert rekstrarformið er ef þjónustan er góð? Ég bara fagna því mjög að þessi skýra sýn komi fram frá Vinstrihreyfingunni – grænu framboði því hún auðvitað undirstrikar þau innri mein sem ríkisstjórnin á við að glíma og telji menn ríkisstjórnina hafa verið að komast í skjól í þessari viku þá bendir upptakturinn að þessari umræðu til alls annars.


Ræðumaður: Bergþór Ólason

Morgunblaðinu,Virðulegur forseti. Ég þakka hæstv. ráðherra fyrir svarið. Þegar maður skoðar stofnanasamningana tvo sem annars vegar eru gerðir við Kjarafélag viðskiptafræðinga og hagfræðinga og hins vegar við aðra starfsmenn Skattsins, sem m.a. eru í Stéttarfélagi lögfræðinga, þá er þetta ákvæði um tímabundin viðbótarlaun bara í samningnum við Kjarafélag viðskiptafræðinga  og hagfræðinga. Mér finnst það benda til þess að þetta sé fókuserað inn á tiltekin svið Skattsins. Nú kemur fram í fjölmiðlum,  ég man eftir því sérstaklega hjá að það hafi verið óskað eftir skýringum Skattsins  að því er virðist fyrir rétt um hálfum mánuði síðan en engin svör hafa borist. Mig langar að spyrja hæstv. ráðherra hvaða tímalína sé á þessari skoðun hjá ráðuneytinu, því að það virðist vera að þessi skoðun hafi farið af stað fyrir einhverju síðan, en við vitum öll að mál sem þessi geta dregist von úr viti.


Ræðumaður: Bergþór Ólason

Virðulegur forseti. Málefni Skattsins hafa verið nokkuð til umfjöllunar í fréttum núna í vikunni í tengslum við einhvers lags kaupaukakerfi sem hefur verið komið upp í gegnum svokallaðan stofnanasamning sem Skatturinn gerði haustið 2001 við Kjarafélag viðskiptafræðinga og hagfræðinga. Þetta hefur verið sett í samhengi núna í vikunni við mál sem kom upp fyrir þó nokkru síðan í Bretlandi þar sem starfsmenn póstsins voru hafðir fyrir rangri sök og hluti vandans þar var rangur hvati sem hafði verið settur inn í kerfið hvað það varðar að elta þá og ná fram sakfellingu.

Mig langar að spyrja hæstv. fjármálaráðherra um afstöðu ráðherrans til þessa máls og hvort það sé einhvers staðar annars staðar í kerfinu, hvort sem það væru hraðasektir lögreglunnar, niðurstaða dómsmála hjá saksóknara eða einhvers staðar annars staðar þar sem ráðherrann teldi forsvaranlegt að það væri byggt upp hvatakerfi  eins og í þessu tilviki sem hefur kannski ekki endilega það að markmiði, að því er virðist, að stuðla að réttum skattskilum heldur  mögulega að skapa þann skakka hvata að eftirlitshluti Skattsins sem höndlar með endurálagningar gangi mögulega harðar fram heldur en lög og reglur og raunheimar kalla á.


Ræðumaður: Sigmundur Davíð Gunnlaugsson

MorgunblaðinuHerra forseti. Nú er að renna upp fyrir sífellt fleirum og jafnvel ráðherrum hvers konar ófremdarástand er orðið ríkjandi hér í málefnum hælisleitenda eftir undanfarin stjórnleysisár. Hæstv. utanríkisráðherra hefur gert þetta að umtalsefni og ekki var annað að heyra á honum en að hann væri að kalla eftir algjörri stefnubreytingu frá því sem verið hefur í tíð núverandi ríkisstjórnar. Þetta voru á margan hátt áhugaverðar og mikilvægar ábendingar frá hæstv. ráðherra en hann virtist hins vegar kenna Alþingi um að hafa ekki leyst þessi mál, þ.e. það væri vandi Alþingis að ríkisstjórnin hefði ekki komið sér saman um nokkurn skapaðan hlut í þessu og viðhaldið hér algeru stjórnleysi. En nú vandast málið enn fyrir Alþingi því að eins og komið hefur í ljós, og birtist í í morgun, er ekki einu sinni verið að fylgja þeim lögum sem þó eru til staðar til að taka á þessum vanda. Og hvað á Alþingi þá að gera? Stjórnvöld verða nefnilega að lúta lögum og fylgja þeim eftir. Það liggur fyrir að tíu flugfélög skila ekki farþegalistum í samræmi við lög og það hefur gert okkur nánast ókleift að fylgjast með því hverjir eru að koma til landsins. Hver verða viðbrögðin við þessu? Alþingi þarf ekki að breyta lögunum í þessu tilviki, þau eru þegar til staðar. En mun ríkisstjórnin aldrei þessu vant taka sér tak og sjá til þess að lögunum verði framfylgt? Ef hún gerir það ekki, ef hún gerir það ekki strax, þá þarf þingið að láta ríkisstjórnina vita að það sætti sig hvorki við framgöngu ríkisstjórnarinnar né aðgerðaleysi hennar þegar við á.


Ræðumaður: Bergþór Ólason

Virðulegur forseti. Á fáu hef ég orðið meira hissa en því að hæstv. ráðherra komi á óvart að formaður fastanefndar hafi dagskrárvald og stýri því hvaða mál eru sett á dagskrá. Hafandi verið formaður fastanefndar á liðnu kjörtímabili þá er þetta áhugavert svo vægt sé til orða tekið. En ég þakka hæstv. ráðherra fyrir svarið. Hér er sagt: Það á að hagræða, það á að ná fram einfaldara regluverki, það á að ná fram hagræðingu í húsnæðismálum, það á að fækka forstjórum úr átta í þrjá. Það er því margþætt hagræði sem næst fram með þessu og það kemur mér ekki á óvart. Hérna segir engu að síður, með leyfi forseta:

„Verði frumvarpið óbreytt að lögum er því ekki gert ráð fyrir að lögfesting þess muni hafa áhrif á útgjöld eða afkomu ríkissjóðs.“

Af þessu verður ekki annað skilið — og ég geri ekki athugasemdir við að einhver kostnaður falli til við umbreytingu en þegar við horfum til lengri tíma, af því að nú á að einfalda ferla, það er markmiðið — það sem ég skil ekki er hvers vegna enginn fjárhagslegur ávinningur eða hagræðing er áætluð af þessum gjörningi öllum ef við horfum á málin heildstætt sem koma hér fram, hvers vegna það er enginn fjárhagslegur ávinningur af því að sameina átta stofnanir í þrjár, miðað við hagræðingu í húsnæðismálum, færri ríkisforstjóra og allt það sem hæstv. ráðherra taldi upp. Maður skyldi ætla að einföldun ferla og þar fram eftir götunum myndi draga úr þörf á ríkisstarfsmönnum til að afgreiða þau mál sem inn koma. Sér hæstv. ráðherra fyrir sér að það fjölgi þá starfsmönnum, að heildarfjöldi starfsmanna hjá þessum stofnunum verði meiri hjá þremur stofnunum heldur en hann er samanlagður hjá átta stofnununum í dag?


Ræðumaður: Bergþór Ólason

Virðulegur forseti. Ég verð nú að byrja á því að skammast aðeins í hæstv. ráðherra. Það er auðvitað algerlega fráleitt að ráðherrann komi hér og kenni stjórnarandstöðunni um það að mál sem lagt var fram af hæstv. ráðherra þann 10. nóvember, Náttúrufræðistofnun, sem varðar sameiningar, hafi ekki verið afgreitt fyrir áramót vegna stjórnarandstöðunnar. Heyrðu, það er nú bara þannig, virðulegur forseti, að það er búið að taka málið fyrir á tveimur fundum í umhverfis- og samgöngunefnd. Og hver er formaður þar? Hver var settur framsögumaður? Samflokksmaður hæstv. ráðherra, hv. þm. Njáll Trausti Friðbertsson. Og svo var málið sent til umsagnar. Það er stjórnarmeirihlutinn sem hefur fullt dagskrárvald í nefndinni og virðulegur forseti stýrir hér dagskrá þingfunda. Að halda því fram að það mál sem kom úr umsögn 2. desember hafi ekki klárast vegna þess að stjórnarandstaðan ýtti ekki nægjanlega mikið á eftir því, þetta er einhver satíra sem maður er að verða hér vitni að. En jæja, látum þetta nú gott heita, nóg um það í bili.

Mig langar til að spyrja hæstv. ráðherra. Nú er talað um að þegar þessi sameining er um garð gengin verði til þrjár öflugar stofnanir í stað átta, eins og segir í greinargerðinni. Það sem vekur athygli mína er í 6. kafla greinargerðarinnar, Mat á áhrifum, þar sem í rauninni er flaggað kostnaði svona til að byrja með en það verði engin bein fjárhagsleg hagræðing af þessu. Nú er ég ekki að neinu marki að leggjast gegn sameiningu þessara stofnana en það kemur á óvart að það skapist ekkert svigrúm til fjárhagslegrar hagræðingar með sameiningu átta stofnanna og mig langar að biðja hæstv. ráðherra að útskýra það í stuttu máli fyrir mér ef hægt er.




Ræðumaður: Bergþór Ólason

Virðulegur forseti. Ég þakka hæstv. ráðherra fyrir. Það er nú þekkt auðvitað að því meiri vandræðum sem hæstv. ráðherra lendir í því ákveðnari er hann í svörum sínum. Mig langar þá að endurorða þessa spurningu þó að efnisatriðin séu þau sömu: Er einhver tenging milli þessa sjálfstæða raforkueftirlits sem hér verður komið fyrir innan Orkustofnunar með einhverjum hætti við hina svokölluðu ACER-stofnun sem tengdist orkupakkaumræðunni jafn mikið og við þekkjum? Sé einhver tenging þar á milli, hvernig er henni háttað? Er þessi eftirlitsaðili fullkomlega sjálfstæður gagnvart þeirri stofnun, af því að nú liggur fyrir hér að hann skuli vera sjálfstæður eins og nokkur kostur er gagnvart sinni stofnun og ráðherra auðvitað? Eru einhver tengsl þarna og í hverju felast þau þá? Og það er bara áhugavert auðvitað að kostnaðarmatið sé eins og það liggur. En ég vil ítreka þessa spurningu eða réttara sagt setja fram þessa spurningu sem er örlítið breytt nálgun á sama efnisatriði.


Ræðumaður: Bergþór Ólason

Virðulegur forseti. Ég þakka hæstv. orkumálaráðherra framsöguna. Mig langar til að spyrja út í þetta mál í tengslum við það hvort hér sé um að ræða það sem sumir í yfirgripsmikilli umræðu um þriðja orkupakkann fyrir nokkrum árum síðan kölluðu landsreglara. Það var nú iðulega talað um að Orkustofnun fengi þetta hlutverk landsreglara, þó að það sé auðvitað ekki lögformlegt heiti, en ég tel fullvíst að hæstv. ráðherra átti sig á hvað er verið að fara þegar ég spyr um þetta og ég spyr sem sagt: Er hér verið að formfesta það sem í umræðunni um þriðja orkupakkann og innleiðingu hans á sínum tíma var kallað landsreglari?

Í öðru lagi vil ég spyrja hæstv. ráðherra. Það kemur hérna fram í 6. kafla greinargerðarinnar undir Mat á áhrifum: „Mögulegur kostnaður vegna áformanna rúmast innan fjárheimilda og hafa áformin því ekki áhrif á fjárhag ríkissjóðs.“ Það segir okkur þingmönnum ekkert um það hver kostnaðurinn við þetta er þannig að ég vil spyrja hæstv. ráðherra hvort raunverulegur kostnaður liggi fyrir og hver hann sé þá.


Ræðumaður: Bergþór Ólason

Virðulegur forseti. Nú styttist í að hv. málshefjandi og hæstv. ráðherra komi hér í seinni ræður sínar og í stað þess að fara svona vítt og breitt þá ætla ég að athuga hvort ég kem að spurningum, sérstaklega til hæstv. ráðherra, sem ráðherra svaraði ekki þegar ég ræddi við hann í fyrirspurnatíma hér í desember síðastliðnum. Það er  eitt og annað sem er þess valdandi að mál komast ekki áfram á undanförnum árum. Eitt af því eru auðvitað þær ógöngur sem rammaáætlun lenti í. En mál sem mér finnst skipta máli að fyrir liggi afstaða ráðherra gagnvart, og það væri auðvitað mjög gott ef afstaða  hv. þingflokksformanns Framsóknarflokks lægi sömuleiðis fyrir, er afstaða þeirra tveggja til þess möguleika að setja sérlög gagnvart tilteknum virkjunarkostum, þ.e. að taka tiltekna virkjunarkosti út úr rammaáætlunarferlinu og setja sérlög um það. Þingmennirnir tveir og ráðherrann vita hvað ég á við í þessum efnum.

Sömuleiðis langar mig að spyrja hæstv. ráðherra, vinnist tími til að koma inn á það atriði, hvort einhver mál sem eru til þess fallin að styðja við aukna orkuframleiðslu hafi stoppað í ríkisstjórn það sem af er þessu kjörtímabili eða á því síðasta, sem sagt á líftíma ríkisstjórnarinnar, og þá hver þau eru. Ég veit að ég er ekki í neinni stöðu til að  bera upp spurningar hér og krefjast svara en ef hv. málshefjandi annars vegar eða hæstv. ráðherra hins vegar hafa svigrúm til að svara þessum spurningum innan þess tíma sem þau hafa hér í lokin þá held ég að það væri  upplýsandi fyrir þing og þjóð að vita afstöðu þeirra til þessa. Sem sagt annars vegar afstaða til þess að setja sérlög og hins vegar hvort mál hafi stoppað í ríkisstjórn sem eru til aukinnar orkuöflunar fallin.


Ræðumaður: Bergþór Ólason

Frú forseti. Ég þakka hv. málshefjanda fyrir þessa mikilvægu umræðu. Ég verð nú samt að byrja á því að mig rak í rogastans undir ræðu hæstv. orkumálaráðherra þegar hann tilkynnti hér í pontu að ég hefði ekki greitt atkvæði með rammaáætlun 15. júní 2022. Það gerði ég svo sannarlega, þannig að ég bara bið hæstv. ráðherra að vinna rannsóknarvinnuna sína betur, enda veit ég ekki um nokkurn hér á þingi sem myndi láta sér detta það til hugar að ég myndi ekki greiða atkvæði með máli eins og þessu. Þetta er frá þinginu, ég veit ekki hvað þú hefur, hæstv. ráðherra, en hér er lokaafgreiðsla málsins og þar segir — ekki nema það hafi verið alnafni minn sem skaust inn á þing sem varamaður þennan sama dag en ég held ekki. En ég hef veitt því athygli svo sem að það var fulltrúi Vinstrihreyfingarinnar – græns framboðs sem greiddi atkvæði á móti málinu eins og það lá fyrir þarna í lokaafgreiðslu en látum það nú liggja á milli hluta nú um stundir.

Hér höfum við um nokkra hríð, ég fyrir hönd Miðflokksins og formaður Viðreisnar, hv. þm. Þorgerður Katrín Gunnarsdóttir, fyrir hönd Viðreisnar og daginn eftir tók Samfylkingin undir, lýst yfir stuðningi við aðgerðir sem til gagns geta verið. Af því að ég sé þingflokksformann Flokks fólksins hér fyrir framan þá mig minnir mig að flokkurinn hafi stigið á sama vagn um svipað leyti. Það skiptir máli að hæstv. ráðherra hagi sínum málum með þeim hætti að gagn geti orðið af. Það er auðvitað val Sjálfstæðisflokksins að vinna með Vinstrihreyfingunni – grænu framboði, sem við þekkjum hversu áhugasöm er um frekari orkuöflun. Á því vali verður Sjálfstæðisflokkurinn að bera fulla ábyrgð en á bak við þær yfirlýsingar sem hér voru gefnar fyrir áramót eru full heilindi og ég bara hvet hæstv. orkumálaráðherra til að hantera þær ekki með einhverjum hreytingum hér úr ræðustóli.


Ræðumaður: Bergþór Ólason

Frú forseti. Ég vil byrja á því að senda hæstv. matvælaráðherra okkar bestu kveðjur frá þingflokki Miðflokksins og óska henni skjóts bata í sínum veikindum. Ég verð jafnframt að biðja hæstv. virðulegan forseta um að hlutast til um það fyrir okkur þingmenn að það verði upplýst með skýrum hætti með hvaða hætti þessi risastóru mál sem hæstv. matvælaráðherra hefur á sinni könnu núna og hefur greinilega ætlað sér að koma inn í þingið á vormánuðum. Þá er ég að tala um heildarendurskoðun sjávarútvegslöggjafarinnar og mál er varða lagareldi, svo þau séu nefnd sérstaklega,  með hvaða hætti þau munu vinnast áfram og hvort takturinn verði bara á þeim nótum sem lagt var upp með, því að ef svo er þá er auðvitað veruleg vinna fram undan fyrir okkur þingmenn hvað það varðar að greina þau mál og gagnrýna eftir atvikum. En ef ríkisstjórnin — og nú er auðvitað annar ráðherra, hæstv. forsætisráðherra, í ráðuneyti matvælaráðherra um sinn. Okkur mun vinnast mikill tími til að sinna öðrum verkefnum ef það liggur fljótt fyrir að þessi tvö verkefni sem ég nefni sérstaklega verða sett til hliðar, ofan í skúffu. Ég vil hvetja hæstv. forseta til að eiga orðastað við starfandi matvælaráðherra um það með hvaða hætti þessi mál verða unnin hér í þinginu á vormánuðum, komi þau fram, því að eins og oft vill verða þá er í mörg horn að líta. Grindavíkurmál munu kalla á mikla athygli á næstunni og það væri okkur öllum til gagns ef sem fyrst lægi fyrir hvort færibandið heldur sínum takti og gangi eða hvort stigið verður til baka, sérstaklega hvað varðar grundvallarlagasetningu um heildarendurskoðun laga um sjávarútveg.


Ræðumaður: Sigmundur Davíð Gunnlaugsson

Frú forseti. Þetta voru ágætishugleiðingar svo langt sem þær náðu. Ég get ekki sett út á neitt af því sem hæstv. ráðherra sagði og ágætt að hæstv. ráðherra skuli minna á athugasemdir formanns Sjálfstæðisflokksins um stöðu þessara mála, sem kalla auðvitað á skýringar frá ríkisstjórninni og ekki hvað síst ráðherra málaflokksins um hvort þetta sé vísbending um stefnubreytingu hjá stjórninni, því að þetta fæli í sér mjög verulega stefnubreytingu. Við höfum heyrt um nýja frumvarpið um lokuð búsetuúrræði með alls konar fyrirvörum en það breytir ekki heildarstöðunni. Það breytir ekki stöðu þessa málaflokks. Til þess mun þurfa algjöra endurskoðun útlendingalaganna sem illu heilli voru keyrð í gegnum þingið fyrir nokkrum árum og síðan hefur þessi málaflokkur verið stjórnlaus. Stendur til að endurskoða þennan málaflokk í heild sinni? Og hver er stefna ríkisstjórnarinnar varðandi ásókn í fjölskyldusameiningar eða aðrar hælisumsóknir frá Gaza-svæðinu? Mun hún skera sig úr gagnvart öðrum Evrópulöndum og Norðurlöndunum ekki hvað síst og vera opnasta landið í Evrópu hvað það varðar eða er von á einhverri leiðsögn, einhverri stefnu í þeim efnum?


Ræðumaður: Sigmundur Davíð Gunnlaugsson

Frú forseti. Fyrir fáeinum dögum birti dómsmálaráðuneytið samantekt um stöðu hælisleitendamála á Íslandi í samanburði við önnur lönd. Þetta var mjög þarft og gagnlegt plagg og aðkallandi en það í rauninni lýsti því sem hefur legið fyrir alllengi og þingmenn Miðflokksins hafa ítrekað reynt að benda á og vekja umræðu um. Það lýsir hreint ótrúlegri stöðu Íslands, sérstaklega í samanburði við önnur Norðurlönd, í þessum efnum. Þarna var sérstaklega fjallað um móttöku fólks frá Palestínu þar sem Ísland sker sig úr, eins og reyndar á öðrum sviðum þessa málaflokks en alveg sérstaklega hvað varðar Palestínumenn, því að miklu fleiri Palestínumenn hafa fengið hæli hér eða leitað hingað heldur en til hinna Norðurlandanna og þá er ekki einu sinni verið að tala um hlutfallslega; fleiri hingað til litla Íslands en til hinna landanna. Fyrir þessu eru auðvitað ákveðnar ástæður en eftir að stríðsátök hófust fyrir botni Miðjarðarhafs hafa hin Norðurlöndin, eins og fram kemur í þessari greinargerð, ekki opnað á fjölskyldusameiningar við það þó tiltölulega fáa fólk miðað við á Íslandi sem þangað hafði komið á síðastliðnum árum. Í Þýskalandi kom til umræðu að taka á móti hópi Palestínumanna og öryggislögreglan þar í landi sagði að það myndi kalla á sérstakar varúðarráðstafanir í ljósi þess hvernig ástand væri þar á svæðinu. Starfsmönnum þýskra hjálparstofnana eða stofnana sem störfuðu á Gaza var boðinn möguleiki á að koma til Þýskalands, 200 manns, en eftir viðtöl öryggisþjónustunnar við fólkið fékk aðeins um helmingurinn að koma til landsins. Hinir töldust of hættulegir. Því spyr ég hæstv. ráðherra: Þrátt fyrir ágæta greinargerð, hver er stefna ríkisstjórnarinnar í þessum málaflokki?


Ræðumaður: Sigmundur Davíð Gunnlaugsson

Herra forseti. Eins og áheyrendur heyra og hafa eflaust og vonandi gert sér grein fyrir á síðustu dögum og misserum þá ríkir mikill einhugur meðal þingmanna, milli stjórnar og stjórnarandstöðu, um að komið verði til móts við Grindvíkinga eins vel og kostur er. Fyrr í dag kynnti ríkisstjórnin hvar mál standa í sinni vinnu og kannski ekki margt sem kom á óvart í því. En þó, þar var staðfest að vilji sé til að tryggja eignir Grindvíkinga. Hvaða leið sem verður farin, hvernig sem þetta þróast þá virðast þingmenn allir, stjórn og stjórnarandstaða, vera að komast að þeirri sameiginlegu niðurstöðu að sú leið verði að vera til þess fallin að tryggja eignir Grindvíkinga. Það er auðvitað mjög jákvætt.

En það voru kannski meiri tíðindi í því fólgin að í morgun skyldi vera ákveðið að unnið verði að þessu verkefni áfram formlega í sameiningu, í sameiningu allra flokka. Slík fyrirmyndir eru auðvitað til, m.a. eftir gosið í Vestmannaeyjum, en ég held að það sé mikilvægt að þetta skyldi þó liggja fyrir, að það næðist þessi samstaða þó að það eigi eftir að útfæra það. En sú útfærsla hlýtur að fela í sér að ólíkir flokkar komi að því að skoða hugmyndirnar, ræða þær sín á milli, að þetta verði ekki fundir eins og stundum er þegar talað er um samráð þar sem búið er að leggja línurnar, búið að taka ákvarðanir og svo eru þær kynntar fyrir hinum.

Í málum sem þessu þurfa ólík sjónarmið að takast á. Það eru ekkert ólík sjónarmið um markmiðið. Markmiðið hjá okkur öllum er nokkurn veginn það sama, en það kunna að vera ólík sjónarmið um leiðirnar. Það eru líka ólík sjónarmið um leiðirnar meðal Grindvíkinga, sem eiga auðvitað að leiða þetta og taka ákvörðun á endanum um hvernig mál verða til lykta leidd, hvernig Grindavíkursamfélaginu verður bjargað. En það verða líka fyrir vikið að fá að vera ólík sjónarmið þeirra stjórnmálamanna sem að þessu koma ef ástæða þykir til. Það er ekki gott í neyðarástandi að menn víki þá frá þeirri grundvallarreglu lýðræðisins að tekist sé á um ólíkar leiðir, ólíkar lausnir. Hugsanlega komast allir strax að sömu niðurstöðu um bestu leiðina, bestu lausnina, ef hún birtist allt í einu. En ef svo er ekki þá verðum við að geta rætt það. Við verðum að geta leyft okkur að ja, gagnrýna, a.m.k. benda á að aðrar leiðir kunni að vera betri.

Ég tel ekki ástæðu til að hafa áhyggjur af slíku í tengslum við þetta mál því að þetta er svo gjörólíkt pólitísku argaþrasi þar sem hver og einn þingmaður eða hver og einn flokkur kann að byggja á sinni fyrir fram mótuðu sýn um samfélagið og hvernig beri að leysa öll þau mál sem við höfum tekist á við í áratugi eða árhundruð. Í þessu tilviki eru allir meira og minna á því að nú sé þetta bara spurning um að leita að bestu lausninni. Markmiðið er hið sama og ég efast ekki um að ef einhver heyrir af annarri og betri lausn en viðkomandi hafði haft í huga áður þá  muni sá hinn sami skipta um skoðun. Ég er til í að skipta um skoðun þó að ég sé ekki búinn að fullmóta mína hugmynd að bestu lausn. En ég er sannarlega opinn fyrir hugmyndum hvaðan sem þær koma og auðvitað sérstaklega frá Grindvíkingum. Hafi mér dottið í hug að eitthvað eitt væri best og heyri svo af öðru þá mun ég aðlaga mig að því og ég efast ekkert um að aðrir stjórnmálamenn muni gera það líka.

En við verðum líka, núna þegar farið verður af stað með að leita að lausnunum, að gera okkur grein fyrir eðli stöðunnar og hversu gríðarlega stórt viðfangsefni þetta er. Því fylgir að við þurfum að sætta okkur við það að Ísland er ekki eins vel í stakk búið til að takast á við þetta  og það ætti að vera eða gæti hafa verið. Þar með er ég ekki að segja að við munum ekki geta tekist á við þetta, alls ekki. En þegar við leitum leiðanna  þá þurfum við engu að síður að líta á stöðuna eins og hún er. Ástæðan fyrir að ég nefni þetta er fyrst og fremst sú að við munum óhjákvæmilega þurfa að forgangsraða upp á nýtt. Við munum þurfa að forgangsraða í þágu Grindvíkinga, í þágu ástandsins þar og þess að takast á við þá stöðu. Ríkið hefur verið rekið með gegndarlausum halla núna ár eftir ár þannig að staða þess er ekki eins góð og hún ætti að vera til að takast á við áföll eins og þessi. Það þýðir að við þurfum að spara annars staðar.

Ýmsir málaflokkar hafa verið stjórnlausir. Hælisleitendamálin eru auðvitað þekkt dæmi þar sem á undanförnum árum hafa komið til landsins bara sem hælisleitendur, upp á von og óvon, um þrjár Grindavíkur. Og húsnæðismarkaðurinn  er búinn að vera í óstandi. Áður en þessir atburðir hófust var hann það m.a. vegna stjórnleysis á öðrum sviðum, eins og ég nefndi, sem má segja um heilbrigðismálin, ekki hvað síst á sviði geðheilbrigðisþjónustu. Þar var neyðarástand fyrir. Í menntakerfinu eru gífurleg vandamál sem stafa af því að ekki hefur verið tekið á þeim málaflokki sem skyldi á undanförnum árum. Við ættum því að vera miklu betur í stakk búin til að takast á við vandann nú. En ástæðan fyrir að ég tel rétt að nefna þetta og minna á og ítreka er sú að þetta þýðir einfaldlega að við þurfum að gera betur. Við þurfum að forgangsraða í þágu Grindvíkinga. Ríkið þarf að spara til að geta ráðist í þær aðgerðir sem hér er þörf á, enda er kostnaðurinn smávægilegur í samanburði við hallarekstur undanfarinna ára, ég tala nú ekki um í samanburði við það fjármagn sem kom frá slitabúum bankanna, frá vogunarsjóðunum og öðrum kröfuhöfum þeirra í stórum aðgerðum á sínum tíma. Það voru stóraðgerðir á fjármálasviði.

Hér þarf stóraðgerðir sem varða, ekki bara fjármálin heldur líka líf og heilsu fólks og framtíð heils byggðarlags. Við höfum sýnt á undanförnum árum, Íslendingar, og áratugum að við getum tekist á við neyðarástand en eigi það að takast sem skyldi þá þarf tvennt að koma til a.m.k.: Áframhaldandi lýðræðisleg umræða, umræða um hvaða hugmyndir, hvaða lausnir eru bestar og ný forgangsröðun, forgangsröðun sem felur í sér brotthvarf frá þeirri stefnu sem hefur verið rekin á Íslandi undanfarin ár. Þetta tvennt eru grundvallaratriði; lýðræðisleg umræða og ný forgangsröðun. Og að sjálfsögðu eigum við í vinnu okkar sem fram undan er fyrst og fremst og umfram allt að líta til þarfa og vilja Grindvíkinga. Þeir verða að leiða það áfram hvernig þeirra samfélag og þeirra byggðarlag þróast. Stjórnmálamenn hér á Alþingi og aðrir munu, treysti ég á,  fyrst og fremst vilja finna þær lausnir sem Grindvíkingar sjálfir vilja sjá.


Ræðumaður: Bergþór Ólason

Virðulegur forseti. Þetta er hin hefðbundna ræða mín við þetta tilefni. Ég óska auðvitað öllum þeim sem hér er veittur ríkisborgararéttur alls hins besta og vona að þau verði öll góðir og gegnir þjóðfélagsþegnar og líði vel hér á landi en við í þingflokki Miðflokksins sitjum hjá við þessa afgreiðslu og er það af þekktum ástæðum, vegna athugasemda okkar við verklagið og fyrirkomulag þessarar vinnu. Það hefur ítrekað verið rætt um að gera breytingar þar á sem ekki hafa orðið. Við sitjum hjá við þessa atkvæðagreiðslu og hvetjum þingheim til að færa þetta fyrirkomulag eða afgreiðslu mála sem þessara til annars vegar en verið hefur.


Ræðumaður: Sigmundur Davíð Gunnlaugsson

Herra forseti. Þetta er afleitt mál og það vissu flestir, meira að segja hæstv. ráðherrar ríkisstjórnarinnar ekki alls fyrir löngu þegar þeir komu hver á eftir öðrum í þennan ræðustól og í viðtöl til að útskýra að við myndum aldrei samþykkja þetta. Svo var stundum bætt við: alla vega ekki óbreytt. Nema hvað, svo þegar Evrópumannahátíðin mikla var haldin hér í bæ þá mátti ekki skemma stemninguna og ríkisstjórnin gaf eftir, lúffaði en féllst á elstu brelluna í bók Evrópusambandsins, að fá smáfrest, nokkur ár. Og hvað gerist eftir þann tíma? Jú, allur hryllingurinn tekur við. Við getum rétt ímyndað okkur, þegar ný ríkisstjórn Sjálfstæðisflokks og Samfylkingar verður mynduð eftir næstu kosningar, hvort það verði ekki auðvelt að semja um sjávarútvegskaflann í samningum við Evrópusambandið. Það verður bara þriggja ára frestur. Ég segi nei.


Ræðumaður: Bergþór Ólason

Virðulegur forseti. Ég mat það sem svo að ég væri ekki búinn að tala í þessu máli en ég vil bara við lokaafgreiðslu þess benda á það sem ég hef sagt hér ítrekað í umræðunni, sérstaklega við 2. umræðu, að það er ekki víst að það verði til gagns fyrir land og þjóð og samfélagið allt að reyna að troða okkur í kerfi sem er hannað utan um allt aðra hagsmuni heldur en hér eru og allt öðruvísi samfélög heldur en eru á meginlandi Evrópu. Það að við undirgöngumst kerfi þar sem eitt af meginmarkmiðunum er að troða fólki, sem vill ferðast með flugvél, í járnbrautarlest á svo augljóslega ekki við hér á Íslandi að ég held að við ættum að stíga nokkur skref til baka og reyna að nálgast þessi mál upp á nýtt þar sem við undirstrikum að við erum í raun best í heimi í þessum efnum og við eigum að byggja á þeim styrk og nálgast málin áfram til framtíðar með þeim hætti. Ég segi nei.


Ræðumaður: Bergþór Ólason

Virðulegur forseti. Fyrst er ekki annað hægt en að gagnrýna þann knappa tíma sem þinginu var skammtaður til að afgreiða þetta mál og ræða. Eins og þingheimur veit þá skárum við í þingflokki Miðflokksins mjög við nögl umræður okkar um það mál miðað við tilefni þess og það er svo margt sem órætt er. En það sem liggur fyrir í texta frumvarpsins og ábendingar gesta þar að lútandi er hversu margt er óljóst og óútfært og beinlínis vantar inn í regluverkið. Við innleiðum hér 14 gerðir sem eru undir í þessum pakka þar sem þetta var allt sameinað. Ég get ekki annað en vísað allri ábyrgð á þessu bixi á hendur ríkisstjórnarinnar og þingflokkur Miðflokksins mun greiða atkvæði gegn þessu frumvarpi.


Ræðumaður: Bergþór Ólason

Frú forseti. Eins og fram hefur komið þá höfum við þingmenn Miðflokksins fallist á að takmarka umfjöllun okkar verulega hér við 2. umræðu þessa máls til að liðka fyrir þinglokum nú í aðdraganda jóla. Við vorum tilbúnir að gera þetta í ljósi þeirrar breytingartillögu sem fram er komin og studd er í nefndaráliti meiri hluta umhverfis- og samgöngunefndar þess efnis að ráðherra málaflokksins verði uppálagt að gefa árlega skýrslu um framvindu samskipta við Evrópusambandið, greiningu á efnahagslegum áhrifum kerfisins eins og það kemur fyrir og með hvaða hætti nauðsynlegt er að bregðast við. Hugsunin er sú að við höfum tækifæri til þess hér í þinginu og ráðherra sé beinlínis uppálagt að nálgast þetta með þeim hætti að þingið geti stigið inn í ef verstu sviðsmyndir eru að raungerast, þ.e. að kerfið eins og það er taki við fyrir flug á Íslandi og íslenska flugrekendur 1. janúar 2027. Og þegar ég segi að ef stefni í að versta sviðsmyndin raungerist þá er það alvarlega í stöðunni að það er líka líklegasta sviðsmyndin, það verði niðurstaðan. Ég minni á það sem ég las hér upp úr nefndaráliti meiri hlutans um með hvaða hætti viðbrögð Evrópusambandsins voru við samtölum við hagsmunagæslumenn Íslands.

Ég get ekki sleppt því að gagnrýna tímarammann sem okkur í þinginu er gefinn til að ræða þetta mál. Málið kemur inn þegar eru bara nokkrir þingdagar eftir og umræðan markast öll af því. Við eigum engan möguleika á glöggva okkur á þessum 14 gerðum sem hér er verið að innleiða, gamlar og uppfærðar eftir atvikum og glænýjar. Umræðan hefur meira og minna öll hverfst um tvær af þessum 14 gerðum en þær fara allar 14 í gegn hér á færibandinu síðar í dag.

Við erum hér að innleiða kerfi sem er smíðað utan um samfélög sem eru gjörólík íslensku samfélagi. Við erum að undirgangast kerfi sem gengur út á það að troða fólki sem vill ferðast með flugi í járnbrautalestar. Slíkar höfum við engar hér á landi. Það er hreinlega alveg ótrúlegt að við séum í þeirri stöðu að það sé búið að hræða líftóruna úr fyrirtækjum landsins eins og umsagnir Icelandair og Play bera með sér, þau beinlínis kalla eftir því að vera rassskellt með þeim vendi sem hér er á lofti. Það er af því að búið er að ramma það þannig inn með þessu samkomulagi sem Ursula von der Leyen plataði upp á Katrínu Jakobsdóttur, hæstv. forsætisráðherra, að við erum komin á færibandið. Við erum komin inn í einstefnulokann. Það sem tekur við 1. janúar 2027 er bara kerfið eins og það er. Það sem tekur við siglingarhlutanum er kerfið eins og það er, strax. Í því samhengi verð ég að rifja upp aftur og minna á umsögn PCC sem lýsir því og dregur fram að ofan á allt annað sé þetta sérstaklega mótdrægt atvinnurekstri á landsbyggðinni.

Var þetta markmið ríkisstjórnar Vinstri grænna, Framsóknarflokks og Sjálfstæðisflokks í raun? Það passar ekki við það sem haldið er fram í aðdraganda kosninga. En hér er þetta sett fram eins seint og nokkur kostur er til að takmarka umræðuna eins og hægt er. Þannig að við stöndum hér þingmenn Miðflokksins á síðasta þingdegi fyrir jólahlé með sleggjuna hangandi yfir okkur þar sem því er haldið fram að ef þetta verði ekki samþykkt fyrir áramót þá verði hér einhvers lags ragnarök. En ragnarökunum er lýst í umsögn Icelandair, svo dæmi sé tekið, þar sem er sagt: Ef þetta verður eins og það er, þetta kerfi, 1. janúar 2027 þá er sviðsmyndin ekki björt. En það er það sem mætir okkur. Það er ekkert sem bendir til þess að meintir viðsemjendur í Evrópusambandinu, Brussel, í þessum efnum hafi nokkurn áhuga eða skilning á því, bara út frá orðum sem þegar hafa fallið í bréfi Ursulu von der Leyen annars vegar og í samskiptum embættismanna við embættismenn.

Kæri þingheimur. Ég vona að það takist að bjarga í horn eins og nokkur kostur er hvað þetta regluverk varðar. En það er alveg agalegt að við séum hér að innleiða regluverk og leggja það yfir íslenskt samfélag og íslensk fyrirtæki sem er sniðið að allt öðrum hagsmunum heldur en við erum undirorpin hér á okkar ágæta Íslandi.


Ræðumaður: Sigmundur Davíð Gunnlaugsson

Frú forseti. Ég hefði mjög gjarnan viljað heyra yfirferð hv. þm. Bergþórs Ólasonar yfir þessi erindi, þessar umsagnir sem hann nefndi og reyndar margt fleira, því að í þessu er eitt og annað sem við eðlilegar aðstæður þyrfti að taka fyrir og taka mjög alvarlega í umræðum á Alþingi. En tíminn er víst naumur. Það kemur í okkar hlut að reyna að liðka fyrir þingstörfum í framhaldi af því að mér skilst að það sé sátt um ákveðið atriði sem horfir svona heldur til bóta, þó að það leysi þetta mál á engan hátt. Hv. þm. Bergþór Ólason mun eflaust gera grein fyrir því í næstu ræðu sinni.

Það vildi svo til, frú forseti, að þegar ég settist þá rak ég augun í skjal, eitt af mörgum sem ég átti eftir að fara yfir. Það er frétt frá Samtökum iðnaðarins þar sem fjallað er um grein eftir Pétur Blöndal, framkvæmdastjóra Samáls. Þar segir hann, eins og ég var að benda á áðan, að kostnaður við losun hafi aukist alveg gríðarlega, eða sextánfaldast á sex árum, og að Ísland sé í mjög viðkvæmri stöðu gagnvart þessum stöðugu hækkunum. Jafnframt sé ljóst að kostnaðurinn muni margfaldast á næstu árum. Hann segir að afleiðingin af þessu verði m.a. sú að verðmætasköpun dragist saman á Íslandi og að velferð minnki hér og í Evrópu, enda flytjist framleiðslan annað þar sem kolefnisspor framleiðslunnar verður meira, nákvæmlega eins og ég og við höfum verið að benda á hvað þessi mál varðar. Þetta er allt svo vanhugsað og vitlaust og bitnar auðvitað allt á almenningi á endanum.

Það er rétt að vara við því strax, frú forseti, að þetta er því miður bara byrjunin. Við höfum rétt náð að klóra í yfirborðið hvað varðar annars vegar flugið og hins vegar flutningana, skipasiglingarnar, en svo er Evrópusambandið þegar búið að tilkynna um það að fleira sé í vændum í þessum alræmda græna pakka sem ríkisstjórnin lét pakka sér inn í. Næst eru það flutningar á landi, svo húsbyggingar og fjölskyldubíllinn. Evrópusambandið er rétt að byrja sína skattpíningu og íslenska ríkisstjórnin virðist því miður ætla að halda áfram í blindni og stundum með fögnuði að þjónusta Evrópusambandið í sinni framgöngu. En við í Miðflokknum munum gera hvað við getum til að berjast gegn þessari þróun og verja hagsmuni íslensks almennings.


Ræðumaður: Bergþór Ólason

Frú forseti. Eins og þekkt er erum við Miðflokksmenn friðarins menn og munum reyna að stytta mál okkar eins og nokkur kostur er núna þó að tilefni væri til umræðna hér dögum saman með þátttöku sérstaklega þeirra sem munu greiða atkvæði með þessu frumvarpi á eftir og innleiða þessar 14 gerðir Evrópusambandsins sem fæstar hafa fengið nokkra umfjöllun hér í þingsal. Þetta gæti orðið með síðustu ræðum mínum í þessari umræðu og ég vil nefna á hraðbergi þau atriði sem ég hafði ætlað mér að fara í í umræðunni hér svo að þeir sem á horfa og hlusta átti sig á hversu mikið er órætt í málinu.

Það eru samskipti hæstv. forsætisráðherra og Evrópuráðsins, þ.e. Katrínar Jakobsdóttur og Ursulu von der Leyen, sem kalla á umræðu sem er ekki tími fyrir. Það eru ýmsar umsagnir sem draga fram alvarleika málsins og sérstaklega væri hægt að eyða hér heilum klukkutíma í að ræða sjónarmið sem fram koma í sameiginlegri umsögn frá Samtökum atvinnulífsins, Samtökum ferðaþjónustunnar, Samtökum fyrirtækja í sjávarútvegi, Samtökum verslunar og þjónustu og Viðskiptaráði Íslands. Það eru hin ýmsu minnisblöð til umhverfis- og samgöngunefndar frá umhverfis-, orku- og loftslagsráðuneyti þar sem farið er inn á ýmislegt og reynt að útskýra með hvaða hætti þetta er ekki óforsvaranlegt með öllu, en það tekst nú misvel svo vægt sé til orða tekið. Það er yfirferð umhverfis-, orku- og loftslagsráðuneytisins um frumvarpið sjálft sem auðvitað hefur verið sáralítill tími til að greina. Umsögn meiri hluta umhverfis- og samgöngunefndar ein og sér væri auðvitað tilefni í langa umræðu sem ég hef ekki tíma til að fara í hérna. Sérstaklega sé ég eftir því að hafa ekki tíma til að fjalla um minnihlutaálit Andrésar Inga Jónssonar, hv. þingmanns Pírata, sem er prýðisgott hvað ýmis efnisatriði varðar, þótt við séum ekki sammála efnislega um málið og hvað sé skynsamlegt í þeim efnum.

Síðan er hér greining á áhrifum þessa regluverks eins og það tekur við og eins og það hefði orðið án undanþágna sem þó eru tímabundnar sem hefði auðvitað átt að taka langa og djúpa umræðu um hér í þingsal. Það eru fyrirspurnir þingnefnda til ráðuneyta og stofnana vegna málsins sem hefðu kallað á djúpa umræðu til að glöggva þingheim á því hvað við tekur. Ég minni á það sem fram kemur í umsögnum aðila í Húsi atvinnulífsins þar sem okkur þingmönnum er beinlínis óskað góðs gengis og í raun vottuð samúð vegna þess að við fáum málið í fangið og höfum 11 þingdaga sem urðu 12 til að afgreiða það hér. Þar kom fram hversu mikið af upplýsingum vantaði til að það væri hægt að glöggva sig á áhrifum. Fyrirtæki landsins eru með bundið fyrir augun gagnvart þessu regluverki eins og það er, það er það margt sem vantar inn í þetta. Það er umfjöllun um breytingar á viðskiptakerfi ESB með losunarheimildir sem kom frá umhverfis-, orku- og loftslagsráðuneytinu, sem kom núna 4. desember, sem hefði raunverulega kallað á umtalsverða umræðu, en maður gefur sér ekki tíma til. Síðan eru hér glærur sem er alveg agalegt að hafa ekki tíma til að fara í gegnum sem lýsa þeim áhrifum sem á hefðu skollið hefði ekki samist um sérlausn. Sérlausnin væri eflaust alveg ágæt ef hún væri ekki svona tímabundin.

Ég bara hvet stjórnarliða til að horfa á það með galopnum augum hversu stutt er í að þetta regluverk taki við hér á landi, að þessum lögum innleiddum eins og þau eru.

Umsagnir Landsvirkjunar og Samtaka iðnaðarins hefðu sömuleiðis kallað á langa umfjöllun en til þess gefst ekki tími hér. En, frú forseti, ég bið þig hér með að setja mig einu sinni enn á mælendaskrá og reikna með að það verði lokaræða mín nema eitthvað óvænt komi upp.


Ræðumaður: Sigmundur Davíð Gunnlaugsson

Frú forseti. Þegar ég þurfti frá að hverfa síðast var ég að koma að atriði sem hv. þm. Bergþór Ólason nefndi hér stuttlega og varðar viðbrögð ráðherra þessarar ríkisstjórnar við tíðindunum um að til stæði að fara að leggja ný gjöld á flutninga með skipum. Það lá strax fyrir að áhrif þessa yrðu umtalsverð, kostnaðurinn yrði töluverður, og hann að sjálfsögðu endar hjá neytendum, óhjákvæmilega, en einnig myndi þetta leiða til minni þjónustu eins og komið hefur á daginn; þegar búið að tilkynna að áfangastöðum verði fækkað. Þangað var ég kominn í lok síðustu ræðu að draga þá ályktun að þetta myndi bitna sérstaklega illa á landsbyggðinni. Menn þekkja það hversu stórt atriði flutningskostnaður er þar og það skekkir því miður mjög samkeppnisstöðu landsbyggðarinnar á ýmsan hátt gagnvart höfuðborgarsvæðinu hversu hár flutningskostnaður er. En nú mun hann sem sagt hækka enn en um leið fækkar áfangastöðunum vegna þessa, sem þýðir þá að það verður flóknara og þarf að fara enn lengri leiðir til að nálgast þann varning sem menn þurfa á að halda eða flytja út vörur eða flytja annað innan lands. Þetta hefur því gríðarlega mikil áhrif.

Ráðherrarnir tóku þessu ekki aðeins af furðu mikilli værukærð, þeir nánast fögnuðu þessum nýju álögum á landsmenn og töldu þetta bara hið besta mál og koma nú þeir sem mest hafa tjáð sig um þetta flestir með frasa á borð við að allir þurfi að leggja sitt af mörkum og jafnvel hnýtt í fyrirtækin, svona nánast, fyrir að hafa ekki greitt sérstök græn gjöld fram að þessu, þannig að þetta væri bara hið besta mál. Fyrir vikið ætlaði Ísland eða íslensk stjórnvöld ekki einu sinni að sækja um undanþágur sem þó var nokkuð ljóst að við hefðum átt rétt á miðað við hvernig þetta regluverk er skrifað.

Ég ætla að nefna hérna nokkur dæmi um viðbrögð ráðherranna. Hæstv. innviðaráðherra sagði í nokkrum viðtölum, ég minnist þess nú að hafa heyrt í honum í útvarpi, þetta var held ég í Ríkisútvarpinu, einfaldlega telja að við ættum ekki að sækja um undanþágur. Hér í frétt af sama miðli, þ.e. Ríkisútvarpinu, segir hann ólíklegt að íslensk stjórnvöld sæki um undanþágur vegna mengunarskatts sem til stendur að setja á skipaflotann. Allar greinar þurfa að taka þátt í baráttunni gegn loftslagsvánni, segir ráðherrann.

Svipað var upp á teningnum hjá hæstv. forsætisráðherra sem segir að allar atvinnugreinar verði að leggja sitt af mörkum til að draga úr losun gróðurhúsalofttegunda, ekki sé þörf á sérlausnum í sjóflutningum í sama mæli og í flugi. Hér er verið að tala um flugmálið sem svo tapaðist, frú forseti, ekki sé þörf á sérlausnum í sama mæli og í flugi. Ríkisstjórn og Alþingi eigi þó eftir að fjalla um málið, segir hún, og nú erum við að gera það hér. Ja, tveir þingmenn a.m.k. eru að gera það. Ég veit ekki hvar allir hinir eru sem hæstv. forsætisráðherra sagði að myndu fjalla um málið á Alþingi.

Utanríkisráðherra á þeim tíma lét ekki sitt eftir liggja og talaði eins og hinir ráðherrarnir um það að við Íslendingar þyrftum að leggja af mörkum og ættum ekki að vera að sækjast eftir undanþágum, enda vildum við standa okkur svo svakalega vel í þessum loftslagsmálum.

En hversu miklu máli skiptir þetta framlag Íslendinga? Hversu miklu máli skiptir að leggja sífellt ný gjöld og skatta á íslenskt atvinnulíf og íslenskan almenning? Það skiptir afskaplega takmörkuðu máli og getur jafnvel haft öfug áhrif því að það sem við höfum horft upp á gerast á undanförnum árum er að það er verið að veikja iðnað, verðmætasköpun og framleiðslu á Vesturlöndum með því að menn séu sífellt að finna upp eitthvert svona nýtt dellumakerí í til að refsa fólki. Framleiðslan og verðmætasköpunin er að flytjast annað þar sem hún verður til með mun óumhverfisvænni hætti oft á tíðum en hér á Vesturlöndum, ég tala nú ekki um á Íslandi. — Frú forseti. Ég bið yður að vera svo góða að setja mig aftur á mælendaskrá.


Ræðumaður: Bergþór Ólason

Morgunblaðinu:MorgunblaðinuFrú forseti. Ég ætla, til að reyna að stytta mál mitt eins og mögulegt er, að fara mjög hratt yfir þá mynd sem teiknaðist upp í fréttaflutningi af þessu máli. Eins og hefur komið fram hér í ræðum fyrr í dag kom þetta fram í byrjun árs eða eins og hæstv. utanríkisráðherra þess tíma, Þórdís Kolbrún Reykfjörð Gylfadóttir, sagði og fram kom í fyrirsögn í „Stærsta hagsmunamál Íslands frá upptöku EES.“ Áfram er sagt frá því í í byrjun árs: „Róa öllum árum að því að Ísland losni.“ Og: „Von der Leyen svaraði erindi Katrínar en svörin fást ekki afhent.“ Svo flutu þau nú upp en það var ekki að áeggjan stjórnvalda. „Gætu orðið hamfarir fyrir ferðaþjónustuna“, segir hér í viðtali við forstjóra Play, Birgi Jónsson. „Tengiflug gæti færst annað“, segir í viðtali við Boga Nils Bogason, forstjóra Icelandair. „Samkeppnisstaða skekkist með íþyngjandi reglugerðum“, í frétt frá Samtökum iðnaðarins.

Þetta er það sem sneri að fluginu sem ég vildi nefna. Síðan varðandi siglingarnar er hér viðtal við Sigurð Inga Jóhannsson:  „Ólíklegt að íslensk stjórnvöld sæki undanþágur vegna mengunarskatts á skipaflotann.“ Hér er viðtal við Katrínu Jakobsdóttur og þarna er komið annað hljóð í strokkinn: „Allar greinar verða að leggja sitt af mörkum gegn mengun.“ Viðtal við Þórdísi Kolbrúnu Reykfjörð Gylfadóttur í Ríkisútvarpinu: „Áhrifin allt önnur og miklu minni en í fluginu.“ Þarna er verið að fjalla um siglingarnar og þá furðulegu ákvörðun stjórnvalda að sækja ekki þær undanþágur sem beinlínis eru skrifaðar inn í regluverkið.

Ástæða þess að ég nefni þetta hérna er að í þessum viðtölum teiknast upp sú mynd sem við okkur blasir að afloknum aðlögunartímanum. Það teiknast upp sú mynd að staðan fyrir íslenska hagsmuni, íslenska ferðaþjónustu, íslenskan flugiðnað, íslenska útflytjendur á vörum og þeim sem flytja vörur til landsins, fyrir heimili landsmanna sem vilja komast í sólina eða eitthvert annað, staða íslensks samfélags í heild getur skaðast stórkostlega verði þetta kerfi innleitt eins og það er 1. janúar 2027. Það var enginn undansláttur hjá fulltrúum flugfélaganna að svara því með þeim hætti þegar þeir komu fyrir hv. umhverfis- og samgöngunefnd fyrir stuttu síðan. Þetta er allt mjög ferskt í minni í ljósi þess hversu stuttur tími hefur verið til afgreiðslu þessa máls, sem er auðvitað fráleit staða að vera í, enda erum við hér rétt farnir að krafsa í yfirborðið á efnisatriðum málsins eftir þessar fáeinu ræður okkar hér við 2. umræðu. En sem betur fer tekur enginn annar þátt í umræðunni þannig að það er auðvelt fyrir þá sem fylgjast með að halda samhengi þegar við þurfum að slíta á milli efnisatriða okkar með fimm mínútna millibili.

Mér fannst skipta máli að rifja upp þessar fréttir og þetta eru bara fréttir af handahófi, teknar út nokkrar af veraldarvefnum. En allar segja þær þessa sömu sögu, að að kerfinu innleiddu eins og það er þá stórskaðast samkeppnisstaða íslensks samfélags og Ísland sem tengimiðstöð flugs yfir Atlantshafið getur verið í uppnámi. Þess vegna, eins og ég kom inn á í fyrstu ræðu minni, lögðum við þessa ríku áherslu á það í Miðflokknum að sett yrði inn bráðabirgðaákvæði, sem fallist var á og er núna inni sem breytingartillaga og kemur fram í nefndaráliti meiri hlutans, þar sem stjórnvöld væru sett undir smásjá Alþingis hvað framvindu og hagsmunagæsluna varðar í þessu máli. Þá getum við fylgst með, rekið eftir eða eftir atvikum lagt nýjan kúrs, lagt nýja leið ef við blasir það sem líklegast er, að samningamenn Evrópusambandsins segi við samningamenn Íslands: Heyrðu, nú bíður ykkar bara kerfið eins og það er, rétt eins og í siglingunum. Gangi ykkur vel.


Ræðumaður: Sigmundur Davíð Gunnlaugsson

MorgunblaðinuMorgunblaðiðFrú forseti. Ég ætla að breyta aðeins uppröðuninni hjá mér frá því sem ég boðaði í síðustu ræðu. Áður en ég kem að viðbrögðum ráðherranna ætla ég að segja nokkur orð um aðdraganda málsins og eðli þess, því að mér var e.t.v. svo heitt í hamsi að ég gleymdi að fara fyllilega yfir það hversu mikil áhrif þetta hefur. Jú, ég nefndi að þetta myndi hafa mikil áhrif á flutningskostnað en hversu mikil áhrif og hvernig munu þau áhrif birtast? Ég ætla þó að byrja allra fyrst á því að lesa upphaf fréttar úr frá 12. ágúst 2023. Mig minnir að það hafi verið sem upplýsti almenning fyrst um að þetta stæði til og fjallað um málið, eðli þess og framkvæmd og ræddi við marga sem starfa í þeim greinum sem verða fyrir áhrifum af þessu. En fyrst bara smákynning, svo ég geri þetta allt í réttri röð. Þetta er upphaf fréttar eftir Ólaf E. Jóhannsson:

„Áform eru uppi um að nýleg tilskipun Evrópusambandsins, sem m.a. fellir vöruflutninga á sjó undir svokallað ETS-kerfi losunarheimilda ESB á 5.000 brúttótonna skipum og stærri, verði tekin upp í EES-samninginn, en til þess að hún fái lagagildi hér á landi þarf að samþykkja hana á Alþingi.“

Þarna er þegar bent á þetta. Það er staðan sem verið er að setja okkur í núna, að ætlast til þess að þetta verði samþykkt á Alþingi.

„Einnig þurfa þau ráðuneyti sem hlut eiga að máli að setja reglugerðir til innleiðingar á ákveðnum ákvæðum tilskipunarinnar, verði hún lögleidd.“

Þarna komum við að því sem ég mun nefna á eftir varðandi ráðherrana og hugarfar þeirra, viðhorf þeirra til þessa máls. Það er hlutverk þeirra að setja reglugerðir til innleiðingar á ákvæðum tilskipunarinnar, verði hún lögleidd. Ég óttast að það gæti gerst hér á Alþingi núna. Þá vita menn hvað gerist næst. Þessir ráðherrar, eins traustir og þeir eru í málinu, ég kem inn á það á eftir, munu þá setja reglugerðirnar til innleiðingar.

„Fari svo munu skipafélög þurfa að standa stigvaxandi skil á heimildum vegna losunar í siglingum; 40% vegna losunar árið 2024, 70% vegna losunar árið 2025 og 100% árið 2026 og þaðan í frá.“

Þetta er svipað og ég nefndi varðandi flugmálin með þennan aðlögunartíma, frú forseti, frá 2026 er þetta 100% í skipunum.

„Þetta kerfi er helsta stjórntæki ESB á sviði loftslagsmála og ætlað að mynda hagrænan hvata til að draga úr losun gróðurhúsalofttegunda í sambandinu.“

Þá komum við enn og aftur að þessu, að það á að refsa fólki fyrir að vera til, kaupa vörur og ferðast. Það felur að sjálfsögðu í sér ákveðna mismunun. Hinir tekjuhærri geta augljóslega frekar leyft sér sömu hluti og áður heldur en hinir tekjulægri. Og svo er sagt að hér verði kostnaðurinn líklega 6 milljarðar á ári til að byrja með. Þá minni ég á það sem ég nefndi áðan, að þegar Evrópusambandið er komið með þetta vald yfir okkur, þetta tangarhald, þá getur það bara haldið áfram að þróa þetta og verðið getur hækkað og kröfurnar aukist o.s.frv.

En hvað sem því líður er ljóst að þessir 6 milljarðar munu hafa mjög veruleg áhrif. Þetta mun hafa áhrif á vöruverð enda flutningskostnaður beintengdur vöruverði en hefur líka áhrif á þá þjónustu sem er í boði. Þetta hefur nú þegar komið í ljós, hefur þegar komið fram hjá stjórnendum a.m.k. eins af skipafélögunum að það geti ekki annað en brugðist við þessu með því að draga úr þjónustu við ákveðna staði, fækka stöðum sem siglt er á. Eins og svo oft þá bitnar þetta fyrir vikið verst á landsbyggðinni sem fær minni þjónustu og hærra verð.

Frú forseti. Ég verð að biðja yður að setja mig aftur á mælendaskrá, ég er ekki langt kominn með þennan hluta umfjöllunar minnar.


Ræðumaður: Bergþór Ólason

Frú forseti. Eins og ég kom inn á í fyrri ræðu minni ætla ég að rifja upp orðaskipti formanns Miðflokksins, hv. þm. Sigmundar Davíðs Gunnlaugssonar, og hæstv. forsætisráðherra Katrínar Jakobsdóttur sem áttu sér stað 27. febrúar 2023. Þar er rætt um innleiðingu loftslagslöggjafar ESB og formaður Miðflokksins spyr forsætisráðherra, með leyfi forseta, „… hvort hann geti lýst því afdráttarlaust yfir hér að íslensk stjórnvöld muni ekki innleiða þetta regluverk nema tryggt verði að það fáist undanþága fyrir Ísland að því marki að samkeppnisstaða okkar skerðist ekki á nokkurn hátt“.

Hæstv. forsætisráðherra svarar því til, með leyfi forseta, að „… markmiðið með þessari innleiðingu eða löggjöf er að hvetja fólk til að velja aðra valkosti þegar farnar eru skemmri leiðir“.

Síðan heldur hæstv. ráðherra áfram og segir:

„Því er hér augljóslega töluverður munur á“ — eftir að hafa útskýrt muninn vegna fjarlægðar og lengdar flugleggja — „og munurinn er líka sá að við, íslensk stjórnvöld, segjum ekki við þau sem hér búa að þau geti tekið lest eða rútu til að ferðast á milli landa því sá möguleiki er ekki fyrir hendi.“

Það er í sjálfu sér ágætt að það liggi fyrir að skilningur sé á því hjá stjórnvöldum. Það var auðvitað ástæðan fyrir því að farið var í þessa risaaðgerð til að tala fyrir hagsmunum Íslands í þessum efnum.

Áfram heldur síðan forsætisráðherra, með leyfi:

„Eins og þessi reglugerð er hugsuð þá mun Ísland borga hlutfallslega mun meira en önnur ríki, og það er óásættanlegt. Hv. þingmaður spyr hvort ég geti svarað skýrt. Ég get svarað því algjörlega skýrt að í ljósi þess að við erum ekki komin með umhverfisvænni lausnir í flugi er algerlega óásættanlegt að Ísland borgi svo hlutfallslega miklu meira en önnur ríki inn í þetta, einfaldlega vegna landfræðilegrar legu.“

Hver er svo staðan? Eins og hæstv. forsætisráðherra segir svo réttilega í þessum samskiptum í febrúar síðastliðnum þá eru ekki komnar umhverfisvænar lausnir í flugi sem mæta þeim kröfum sem fram eru settar. Þetta er því, eins og svo margt annað, bara enn einn almenni skatturinn klæddur í grænan búning loftslagsmála, af því að eins og kemur fram í umsögn Icelandair þá geta þau ekki mætt ákveðnum þáttum þessa regluverks. Lausnirnar eru ekki til og umhverfisvæna eldsneytið er ekki til. Þetta er því eitthvert fáránleikhús sem mætir okkur hér og orð ráðherranna á þessum tímapunkti eru auðvitað þeirrar gerðar að maður veltir fyrir sér: Var öllu fórnandi til að það væri góð stemning á Evrópuhátíðinni í Hörpu? Ég rifja hér upp aftur, með leyfi forseta, orð Katrínar Jakobsdóttur forsætisráðherra þegar hún segir:

„Ég get svarað því algjörlega skýrt að í ljósi þess að við erum ekki komin með umhverfisvænni lausnir í flugi er algerlega óásættanlegt að Ísland borgi svo hlutfallslega miklu meira en önnur ríki inn í þetta, einfaldlega vegna landfræðilegrar legu.“

Það fékkst ákveðinn frestur árin 2025 og 2026 en svo mætir þetta okkur af fullum þunga 1. janúar 2027, sem hæstv. forsætisráðherra lýsti að væri fullkomlega óásættanlegt í ræðu hér í þinginu í febrúar síðastliðnum.

Áfram áttu þau orðastað og segir forsætisráðherra m.a., með leyfi forseta:

„Við höfum bent á að það er ekkert útilokað að önnur ríki hreinlega tækju yfir þetta hlutverk Íslands, að vera tengimiðstöð, sem ekki væru aðilar að þessu meðan ekki eru til lausnirnar sem tryggja að flugvélar geti flogið á grænni orku.“

Þetta segir manni að forsætisráðherra og stjórnvöld skilja vandamálið, þennan ómöguleika sem lausnirnar og kerfið standa frammi fyrir og sérstaklega þann ómöguleika sem hagsmunir Íslands standa frammi fyrir 1. janúar 2027. Hún er ótrúleg, þessi skammsýni sem skín í gegnum fagnaðarlætin vegna þessara skammtímalausna, sem hv. þm. Njáll Trausti Friðbertsson kallaði hér áðan eftir í samhengi við víðsýni, jafn undarlegt og það hugtak var í þessu samhengi.

Í ljósi þess að taka tillit til yfirvofandi þingloka ætla ég að láta þetta duga hvað varðar upprifjun á samskiptum um þetta mál innan þess árs sem nú er að líða og ýmsum skynsamlegum orðum sem féllu frá ráðherrum ríkisstjórnarinnar sem virðast síðan hafa gleymst. Í öllu falli hefur skapast sú staða að hætt er að hafa áhyggjur af þessu í nokkur misseri. Það er ekki gott.


Ræðumaður: Sigmundur Davíð Gunnlaugsson

Afsakið, frú forseti. Mér er svo mikið niðri fyrir vegna þessa máls að ég held að ég sé kominn með bæði hósta og hita, en það mun ekki stoppa mig í að ræða málið því að það er það stórt og mikilvægt og hefði auðvitað átt að fá miklu betri og meiri umfjöllun hér á Alþingi heldur en raunin er. Ég er búin að tala dálítið um flugmálið en sný mér nú um sinn að nýju gjöldunum á flutninga, siglingar.

Þetta mál, sem kom upp um sama leyti og ríkisstjórnin var að lúffa í flugmálinu, varðar gríðarlega hagsmuni landsmanna, augljóslega fyrirtækjanna sem eru í þessum rekstri, en þess vegna einnig hagsmuni fyrirtækjanna í landinu almennt og landsmanna allra þar sem við reiðum okkur mjög á viðskipti við útlönd og aukinn flutningskostnaður hefur strax mjög veruleg áhrif á verðlag á meira og minna öllum vörum, beint eða óbeint. Þess vegna var svo sláandi að sjá viðbrögð ráðherranna við þessu máli. Fyrrverandi utanríkisráðherra, hæstv. núverandi fjármálaráðherra, Þórdís Kolbrún Reykfjörð Gylfadóttir, sagði í Ríkisútvarpinu 8. ágúst 2023 að áhrifin af þessu væru allt önnur og miklu minni heldur en áhrifin af fluggjöldunum. Svo ég vitni nú beint í frétt af Ríkisútvarpinu segir þar, með leyfi forseta:

„Áhrif nýrra mengunarkvóta ESB á skipaflutninga eru allt önnur og minni en í flugi, segir utanríkisráðherra. Skipaflotinn hafi hingað til ekkert greitt fyrir mengun og kvótarnir séu hluti af markmiðum í loftslagsmálum.“

Þarna er nánast verið að setja ofan í við þessi mikilvægu fyrirtæki, þ.e. fyrirtæki í flutningum, af því að þau hafa ekkert borgað nein refsigjöld til þessa, eins og það sé ótækt að það séu ekki allir að borga meira fyrir að vera til og standa í sínum rekstri. Svo segir þar:

„Íslensk stjórnvöld hafa verið meðvituð um nýjar reglur Evrópusambandsins um mengunarkvóta í sjóflutningum, segir utanríkisráðherra, og bendir á að núna greiði skipaflotinn ekkert fyrir mengun.“

— Bíddu nú við, þarna er byrjað aftur á sama stað. Ég byrja á næstu málsgrein þar sem sagt er frá því að Evrópusambandið hafi nýverið samþykkt þessar reglur og ráðherrann, eins og ég nefndi áðan,  búin að gera sér grein fyrir því að sögn. Við vorum reyndar ekkert alveg vissir, við þingmenn Miðflokksins, um að ríkisstjórnin hefði haft hugmynd um þetta þegar málið kom óvænt upp því að hún hafði a.m.k. ekki haft fyrir því að vara okkur við því hvað væri þarna í vændum. Fyrir vikið höfum við þau grunuð um að hafa verið tekin í bólinu með þetta. Það er ekkert víst að það sé rétt. En hafi þau fylgst svona vel með þessu þá hefði maður nú talið að þau hefðu gert meira í málinu því að þegar þetta kemur upp þá segir hver ráðherrann á eftir öðrum: Við ætlum ekki einu sinni að sækja um undanþágur. Svo er þeim bent á að  þetta regluverk gerði beinlínis ráð fyrir undanþágum fyrir lönd eins og Ísland. Ég held að Ísland hafi tikkað í öll boxin sem nefnd voru sem ástæður undanþágna frá þessu. En þá bregðast ráðherrarnir þannig við, hafandi annaðhvort misst af málinu eða verið að segja rétt frá þegar þeir sögðust vera búnir að fylgjast með þessu,  með því að segja: Við viljum ekki einu sinni þessar undanþágur. Og svo koma bara svona athugasemdir um að allir eigi nú að taka þátt í þessu og við getum ekki látið okkar eftir liggja, eins og að við séum að fara að leysa  þessu loftslagsmál með því að leggja sérstök aukagjöld á Íslendinga, flutninga til og frá landinu, umfram það sem við hefðum þurft að gera, ef við bara tökum þetta alla leið og finnum nýjar og nýjar leiðir til að gjaldpína almenning og fyrirtækin, þá sé Ísland líklega bara betra en allir aðrir í loftslagsmálunum  og leysi málið fyrir heiminn.

Ég þarf að fara nánar út í viðbrögð ráðherranna af því að margt sem þeir sögðu var svo sláandi, frú forseti,    og þess vegna bið ég um að vera settur aftur á mælendaskrá.


Ræðumaður: Bergþór Ólason

Frú forseti. Ég ætla hér að verja nokkrum orðum í að rifja upp hvert mat stjórnvalda og hvert mat ráðherra var á stöðunni hér í byrjun árs og setja það síðan í samhengi við þann mjög svo tímabundna árangur sem náðist og útskýra fyrir þeim sem á heyra að ég og Árni Finnsson, formaður Náttúruverndarsamtaka Íslands, erum sammála að ég held í fyrsta skipti um ævina, og ég fékk heimild til að vitna til orða hans á fundi umhverfis- og samgöngunefndar. Það kemur á eftir, en loftslagsgjöld á flug voru rædd hér í þinginu 23. febrúar síðastliðinn þegar ég átti samtal við hæstv. innviðaráðherra, Sigurð Inga Jóhannsson, í fyrirspurnatíma þar sem ég spurði ráðherrann, með leyfi forseta — þá er verið að ræða samtalið við ESB á þeim tíma, hvernig hagsmunagæslunni væri háttað og hvaða árangur væri að nást:

„Hvernig var þessum málaumleitunum ráðherrans gagnvart starfsbræðrum og -systrum sínum í Evrópu tekið í ljósi þess að þegar fréttatilkynningin berst hálfu ári seinna, þann 9. desember, virðist í engu hafi verið tekið tillit til sjónarmiða Íslands?“

Þarna var ég að vísa í frétt sem hafði birst um þessi mál. Hæstv. innviðaráðherra svaraði því til heiðarlega, og ég ætla að fá að vitna til þess, með leyfi forseta:

„Þetta er vissulega búið að vera til umfjöllunar í stjórnkerfinu býsna lengi og þar hjálpar til að við erum búin að koma því þannig fyrir að við erum með starfsmenn úti í Brussel sem fylgjast með, þannig að um leið og þessar hugmyndir fóru af stað þá vakti starfsmaður okkar athygli á því að það myndi hafa talsverð áhrif á flug til og frá Íslandi ef þetta gengi hvað verst fram. Við vorum í raun og veru í upphafi ferilsins að reyna að hafa áhrif og höfum verið að því síðan með fjölmörgum fundum …“

Áfram heldur hæstv. ráðherra:

„Ég hef átt fjölmarga fundi með m.a. starfsbræðrum mínum á Norðurlöndum sem og öðrum í Evrópusambandinu.“ — Hér kemur lykilsetningin: „Umhverfisdeild Evrópusambandsins hefur hins vegar ekki gefið sig með aðferðafræðina.“

Þetta er sama umhverfisdeild og mun mæta samningamönnum Íslands árið 2026 og segja: Heyriði, vinir. Þið eruð búnir að undirgangast kerfið, þið fenguð þessa undanþágu og nú tekur kerfið bara við eins og það er, rétt eins og þið gerðuð strax gagnvart siglingunum. Umhverfisdeild Evrópusambandsins hefur hins vegar ekki gefið sig með aðferðafræðina.

Áfram hélt hæstv. innviðaráðherra og svarar því til, með leyfi forseta — þarna var ég að reyna að útskýra að ég vildi draga fram hver árangurinn hefði hingað til verið með þessum umleitunum gagnvart starfsbræðrum og -systrum ráðherrans:

„En varðandi þennan þátt sem er hér til umfjöllunar þá tókst okkur ekki að snúa umhverfishluta Evrópusambandsins …“

Þetta var þrátt fyrir mestu aðgerð, eins og því hefur verið lýst af hæstv. utanríkisráðherra þess tíma, sem íslensk stjórnvöld hafa nokkurn tíma ráðist í hvað varðar lobbýisma á erlendri grundu.

Áfram heldur hæstv. innviðaráðherra:

„Því er ég fullviss um að við munum ná einhverjum árangri í þessu. Við munum nota öll þau ráð sem þarf til að koma í veg fyrir að þetta gangi að óbreyttu yfir Ísland eins og það lítur út.“

En hver var niðurstaðan? Þetta gengur óbreytt yfir Ísland eins og það lítur út 1. janúar 2027. Í samhengi hlutanna er það bara eftir korter.

Virðulegur forseti. Til að halda áfram að setja í samhengi og rifja upp með hvaða augum hæstv. ráðherrar litu málið, vandamálið sem fyrir lá á þessum tíma, langar mig að rifja upp umræðu um innleiðingu loftslagslöggjafar ESB sem átti sér stað 27. febrúar 2023. Þar átti hv. þingmaður, formaður Miðflokksins, Sigmundur Davíð Gunnlaugsson, orðaskipti við hæstv. forsætisráðherra Katrínu Jakobsdóttur.

Frú forseti. Upp á samhengi hlutanna þá held ég að sé rétt að ég fari yfir þessi samskipti í næstu ræðu minni svo að þau slitni ekki tvennt. Ég bið þig vinsamlegast um að setja mig aftur á mælendaskrá.


Ræðumaður: Sigmundur Davíð Gunnlaugsson

Frú forseti. Nú hyggst ég um sinn snúa mér að áformuðum sköttum eða gjöldum á siglingar, flutninga með skipum. Ég tel þó rétt að undirstrika það sem ég sagði hér í lok ræðu minnar áðan vegna þess að ég var þá nýbúinn að lesa upp tyrfinn texta og náði ekki alveg að útskýra nógu vel hvað í honum fólst og því ætla ég að gera það núna. Megininntakið í þessu þriðja atriði, þ.e.  með tímafrestinn og græna eldsneytið, sem var atriði sem við hefðum hvort eð er átt rétt á, varðar vonina, vonina um að eitthvað gerist fyrir lok árs 2026. En eins og þetta er orðað hérna og ég las upp áðan og í ljósi þess að þetta mat á að fara fram á því tímabili þegar Ísland er ekki komið inn í kerfið og er ekki byrjað að greiða gjöldin sem menn, og ég, hafa svona miklar áhyggjur af, þ.e. að matið verði framkvæmt á þeim tíma, myndi það einfaldlega kalla á að Evrópusambandið myndi skipta um skoðun. Eftir alla 200 fundina þegar Ísland væri búið að fallast á þetta þá myndi Evrópusambandið allt í einu ákveða að skipta um skoðun, sem er augljóst að það mun ekki gera. Hér er sagt: Ja, við skoðum hvort það sé hætta á kolefnisleka, umhverfis- og loftslagsáhrifum og svona þannig að ef Evrópusambandið ákvæði fyrir lok árs 2026 að gera þarna grundvallarbreytingu á þá væri það í raun að segja að það hefði haft rangt fyrir sér. Það hefði   ekki lagt rétt mat á þetta og kannski vissu  Íslendingarnir bara hvað þeir voru að segja, við klikkuðum bara á þessu og verðum að draga til baka það sem við erum búin að leggja á þá.

Er þingmaðurinn að mana mig í andsvar?Trúir því einhver að slíkt myndi gerast? Trúir Logi Einarsson því, hv. þingflokksformaður Samfylkingarinnar, að Evrópusambandið myndi af sjálfsdáðum taka upp á því að hugsa: Heyrðu, við erum búnir   að ná Íslendingunum inn í þetta …  Já. — Og þeir höfðu kannski bara rétt fyrir sér. Við skulum sleppa þeim aftur. Ég sé það ekki fyrir mér og ég held að enginn skynsamur maður geri það reyndar.

En ég  læt þetta nægja af flugmálinu að sinni því að mér er líka mikið niðri fyrir varðandi þessi nýju gjöld á siglingar og ekki hvað síst vegna viðbragðanna sem hæstv. ráðherrar sýndu þegar það mál kom upp. Þetta mál kom upp talsvert eftir umræðuna hér um fluggjöldin, sem ráðherrarnir höfðu miklar áhyggjur af, og gott ef það kom ekki upp  um það leyti,    bara rétt eftir að búið var að gefa eftir í flugmálinu í ráðherrabústaðnum. Ég held að þetta hafi komið í beinu framhaldi, jafnvel bara fáeinum dögum síðar. Þá er tilkynnt um að það sama muni nú gilda um siglingar skipa og fela í sér verulegar hækkanir á kostnaði við að flytja vörur til og frá landinu. Sérstaða landsins hvað þetta varðar er auðvitað augljós. Hún var augljós varðandi flugið líka, en hvað þá varðandi mikilvægi þess fyrir okkur að geta flutt vörur til landsins og frá landinu, landi sem er eyja úti í Atlantshafi og reiðir sig auk þess mjög á milliríkjaviðskipti. Þannig að sérstaða Íslands  var augljós gagnvart til að mynda löndum í Mið-Evrópu þar sem eru títtræddar járnbrautarlestir og þétt og stórt vegakerfi, fljótasiglingar, kanalar o.s.frv., fjölmargar flutningaleiðir innan og á milli landa til að viðhalda alþjóðaviðskiptum og -flutningum. En hver voru viðbrögð ráðherra? Nýbúnir að lúffa í flugmálunum þá ákváðu þeir bara að gefast upp fyrir fram   í skipamálinu.

Eins og hæstv. forseti heyrir eflaust á mér er ég rétt að hefja frásögn mína og bið því um að verða settur aftur á mælendaskrá.


Ræðumaður: Bergþór Ólason

Frú forseti. Ég ætla í þessari ræðu minni að fjalla áfram um flughluta frumvarpsins. Það er mikið rætt um áhrifin og árangurinn sem náðist með þessu samkomulagi sem var gert í aðdraganda Evrópuhátíðarinnar milli hæstv. forsætisráðherra og Ursulu von der Leyen um þessa tímabundnu aðlögun sem á sér að meginhluta stað hvað varðar losunarheimildirnar árin 2025 og 2026. En það sem mig hefur þótt vanta í umræðuna — nú er skaði af því að hv. þm. Njáll Trausti Friðbertsson sé ekki hérna því að hann gæti nú að líkindum aðstoðað þingheim við að glöggva sig á þeim mun sem er á hagsmunum Íslands annars vegar og þeirra eyja sem m.a. hafa verið nefndar í umræðunni, Kanaríeyjar, Malta, Kýpur o.fl. Lykilatriði hvað flugið varðar í þessu samhengi er tengiflugshlutverk Keflavíkurflugvallar. Tengiflug yfir Atlantshafið er það sem gerir þetta mál svo allt öðruvísi og hættulegra til framtíðar heldur en það sem blasir við þessum eyjum — ég veit ekki hvað þetta er kallað á flugmáli — þar sem er fyrst og fremst verið að fljúga fram og til baka frá meginlandinu. Þetta gegnumstreymi hér, þetta „hub“, þetta tengikerfi og þessi tengiflugvöllur sem Keflavíkurflugvöllur er er atriði sem mun hafa verulega neikvæð áhrif þegar kerfið tekur við eins og það er 1. janúar 2027. Það er ekkert, eins og er, í gögnunum sem fyrir liggja sem vekur mér neina von um að skilningur sé á því eða vilji til að taka sérstakt tillit til þess þegar fram í sækir, því að þau flugfélög sem fljúga beint yfir Atlantshafið án viðkomu á Íslandi eiga býsna öfluga fulltrúa í Brussel. Það þarf enginn að láta sér detta í hug að þar verði ekki talað gegn þeim sjónarmiðum sem mestu máli skipta fyrir okkur til að verja þessa tengimiðstöð sem Keflavíkurflugvöllur er hér í miðju Atlantshafinu og er grundvöllur þess að við getum notið jafn góðra tenginga til Ameríku, Evrópu og víðar. Tengiflugvöllurinn er algjört kjarnaatriði í því að íslenskir flugrekendur geti verið í námunda við það að bjóða Íslendingum þá þjónustu, fjölbreytileika, tíðni ferða og verð, hér eftir sem hingað til, sem verður útilokað verði kerfið innleitt eins og það er 1. janúar 2027.

Í því samhengi verð ég að nefna að hv. þm. Njáll Trausti Friðbertsson nefndi það í andsvari hér áðan að hann hefði viljað sjá þetta gerast með öðrum hætti, að CORSIA-kerfið hefði verið niðurstaðan. Það bara varð ekki niðurstaðan. Verri leið var farin fyrir hagsmuni Íslands sem við síðan kokgleypum eins og hún stendur innan mjög skamms tíma. Í samhengi hlutanna er 1. janúar 2027 rétt handan við hornið. Þessi ríkisstjórn hefur verið við völd tvöfaldan þann tíma sem er fram að þeim tímapunkti, bara til að setja í samhengi hvað sá tími verður fljótur að líða þegar á reynir. Ég held því að við verðum og ættum að gefa okkur tíma til að glöggva okkur enn betur á þeim áhrifum sem þetta regluverk hefur á Keflavíkurflugvöll sem tengiflugvöll í miðju Atlantshafinu. Ég held að við verðum strax að byrja að undirbyggja það að stíga út úr þessu kerfi þegar við okkur blasir kaldur raunveruleikinn, að við fáum ekki frekari undanþágur. Þá bendi ég aftur á það sem ég benti á er varðar nefndarálit meiri hluta umhverfis- og samgöngunefndar. Ég minni á það að nefndarmenn sjálfir ráða hvað stendur í álitinu en samt stendur þar eitthvað sem ætti að hræða okkur öll frá því að undirgangast þetta með þeim hætti sem nú liggur fyrir. ESB segir nei, ESB hafnar, ESB telur ekki ástæðu til; þetta eru svörin sem íslenskir hagsmunagæslumenn munu fá árið 2026. Því miður getur fátt annað gerst. Sú staða blasir við.

Virðulegur forseti. Það eru nokkur atriði til sem ég tel nauðsynlegt að koma inn á og vil því biðja um að vera settur aftur á mælendaskrá.


Ræðumaður: Sigmundur Davíð Gunnlaugsson

Frú forseti. Ég taldi rétt að fara yfir þessa samninga eða hvað menn vilja kalla þetta, þessa aðlögun fyrir Ísland, eins og það birtist í frumvarpinu svo að ekki leiki nokkur vafi á að ég hafi ekki gleymt að nefna eitthvað úr þessu stórkostlega samkomulagi. Þetta eru bara þrjú atriði. Tvö þeirra voru til staðar áður en hið fyrsta bættist við, þessi frestur. Sá frestur er akkúrat á aðlögunartímanum og þangað var ég kominn í síðustu ræðu.

Það sem er átt við með aðlögunartímanum er að þá eru hvorki Ísland, og stóð ekki til, né önnur lönd sem eru þátttakendur í þessu byrjuð að borga þetta til fulls. Þau borga fyrsta árið 25%, næsta árið 50%, þriðja árið 75% og eru loks komin í fullt gjald. Þarna fékk Ísland frest á þessum aðlögunartíma áður en það tæki að borga, en þegar það tekur að borga borgar það upp í topp, 100%, með öllum þeim afleiðingum sem ég og fleiri höfum rakið í málinu, og ráðherrar ríkisstjórnarinnar og embættismenn héldu 100 fundi með fulltrúum Evrópusambandsins til að útskýra að það væri algerlega óásættanlegt fyrir okkur þangað til þau loks ákváðu að samþykkja það.

2. liður segir, með leyfi forseta:

„Ísland fær sömu sérlausn og Malta og Kýpur varðandi 100% endurgreiðslu á verðmun á öllu sjálfbæru flugvélaeldsneyti og jarðefnaeldsneyti.“

Um þetta er eitt og annað að segja. Það fyrsta er að það var alltaf gert ráð fyrir að Ísland gæti fengið þessar endurgreiðslur. En hvaða endurgreiðslur eru þetta? Þetta eru endurgreiðslur á muninum á þessu rándýra og fágæta græna eldsneyti og hinu hefðbundna. Munurinn á verði þessara tveggja er endurgreiddur. En markmiðið með þessari áætlun er að verð hefðbundins eldsneytis snarhækki. Það þýðir þá einfaldlega að græna eldsneytið hækkar líka jafn mikið þegar öllu er á botninn hvolft, því að þó að þú fáir endurgreiðslu færðu bara endurgreiðslu niður að því marki að það kosti jafn mikið og hefðbundna eldsneytið sem búið er að hækka. Þarna er ekki gert ráð fyrir því að með þessu fái menn ódýrara eldsneyti. Það er bara gert ráð fyrir að tryggja að það verði ekki dýrara heldur en þetta snarhækkaða hefðbundna eldsneyti.

Svo er það þriðja atriðið. Þar segir:

„Í skýrslu framkvæmdastjórnarinnar (ESB) skv. 5. mgr. 10. gr. ETS-tilskipunarinnar verður árið 2026 lagt mat á flugtengingar Íslands að teknu tilliti til samkeppnisstöðu, hættu á kolefnisleka auk umhverfis- og loftslagsáhrifa og þeirra aðlagana sem koma fram í ákvörðun sameiginlegu EES-nefndarinnar um upptöku tilskipunar 2023/958. Þetta mat mun varða veginn í viðræðum um breytingar á ETS-kerfinu.“

Þetta er það sem margir fulltrúar stjórnarliðsins hafa hangið á og við höfum svona aðeins gert grín að þeim fyrir vikið, ef við trúum því raunverulega að þetta skipti einhverju máli sem heitið getur og að Evrópusambandið muni kannski, þegar það er búið að sjá áhrifin á þessum árum, skipta um skoðun. En hvaða ár eru þetta sem á að leggja þarna til grundvallar? Það eru árin þegar Ísland er ekki byrjað að borga gjaldið. Ætla þeir þá, á þeim tíma, að meta hver áhrifin af upptöku gjaldsins verða? Þetta er náttúrlega alveg fráleitt, frú forseti, og að hæstv. ráðherra telji að fólk trúi þessu.


Ræðumaður: Bergþór Ólason

Frú forseti. Ég ætla að halda áfram og reyna að klára sjónarmið mín er varða umsögn Icelandair þar sem lýst er grafalvarlegri stöðu sem mætir flugrekendum verði regluverkið — það er nú ánægjulegt að fá fulltrúa ríkisstjórnarinnar hér í umræðuna. Velkominn, hæstv. ráðherra. Ég ætla að tala um sjálfbæra flugvélaeldsneytið. Eins og kemur fram í umsögn Icelandair, með leyfi forseta:

„Í dag er mjög svo takmarkað framboð í heiminum af SAF en hlutfall þess er einungis 0,1% af öllu eldsneyti sem notað er í flugi og verðið allt að áttfalt hærra.“

Það blasir við öllum að framleiðsla á flugvélaeldsneyti verður ekki á þeim stað 1. janúar 2027 að það geri neitt gagn, ef nokkurt. Ég held að það sé útilokað að slík framleiðsla verði yfir höfuð komin af stað á þeim tíma hér á Íslandi. Því er algjör furða að innleiða regluverk til að ýta á eftir hlutum með verulega íþyngjandi kostnaði gagnvart lausnum og innleiðingu lausna sem eru ekki og verða ekki til á þeim tíma. Ég geri engar athugasemdir við það og er mjög fylgjandi því að við framleiðum næga orku til að geta m.a. framleitt eins mikið af umhverfisvænu flugvélaeldsneyti og nokkur kostur er. En við skulum ekki skaða hagsmuni Íslands í heild vegna þess. Gerum það bara, framleiðum næga orku og framleiðum flugvélaeldsneyti. Við skulum ekki vera á þeim vagni Evrópusambandsins sem er að sinna og ýta undir allt aðra hagsmuni heldur en við stöndum nokkurn tíma frammi fyrir hér í eyju úti í miðju Atlantshafi.

Það segir áfram í umsögn Icelandair, með leyfi forseta:

„Óvissa er til staðar varðandi ákvæði samkomulagsins um aðlögun Íslands og möguleika á að fá 100% endurgreiðslu í formi losunarheimilda á verðmun á öllu sjálfbæru flugvélaeldsneyti og jarðefnaeldsneyti á flugvöllum á Íslandi. Verði SAF ekki afgreitt í dreifikerfi eldsneytis á Keflavíkurflugvelli mun aðgengi íslenskra flugfélaga að endurgreiðslu ekki vera til staðar. Því er ljóst að ef SAF verður ekki í boði á flugvöllum á Íslandi þá munu flugfélög sem fljúga til og frá Íslandi ekki hafa aðgang að hvötunum.“

Áfram segir, með leyfi forseta:

„Fyrirsjáanlegt er að íslenskir flugrekendur geta orðið í þeirri stöðu að greiða hærra verð fyrir þotueldsneyti án þess að geta bætt frammistöðu sína í loftslagsmálum eða nýtt hvata þá sem settir eru fram í frumvarpi þessu.“

Sú mynd sem er dregin upp þarna ýtir ekki undir það að keyra frumvarpið í gegn án frekari skoðunar og glöggvunar okkar hér í þinginu á efnisatriðum þess og áhrifum. Umsögn Icelandair, sem hv. þm. Njáll Trausti Friðbertsson, eini stjórnarliðinn sem hefur komið til umræðunnar, leggur svo mikið upp úr er ein samfelld varúðarræða. Það þarf ekkert að lesa á milli línanna, þetta bara stendur hérna. Svo er fjallað um kolefnisleka og mikilvægi þess að stjórnvöld gæti hagsmuna Íslands.

Nóg af umsögn Icelandair í bili. Örsnöggt yfir í umsögn Play þar sem segir, með leyfi forseta:

„Verði frumvarpið að lögum munu lögin samræma og skerpa á skyldum einkaaðila í umhverfismengandi rekstri og leggja á stjórnvöld frekari eftirlitsskyldur.“ — Þær munu auðvitað kosta eitthvað.

Áfram segir hér:

„Kostnaður flugfélaga vegna viðskiptakerfis ESB um losunarheimildir er verulegur. Þessi kostnaður hefur farið hækkandi síðustu ár, samhliða verðhækkunum á ETS-einingum.“

Hver ber þennan kostnað, virðulegur forseti? Það erum við sem fljúgum og þurfum að fljúga. Við búum á Íslandi. Það er ekki ásættanleg nálgun á málið að það sé bara allt í lagi að þessi kostnaður leggist á þá sem þurfa að fljúga til og frá Íslandi og flytja vörur, bara ef hann leggst svona nokkurn veginn jafn mikið á Icelandair og Play, af því að það eru auðvitað við borgararnir sem borgum þetta, við sem hér búum. Þegar árangurinn er sá, eins og lýst er í umsögn Icelandair, að menn beinlínis geti ekki bætt frammistöðu sína eins og þetta blasir við núna, þótt þeir vildu, þá er þetta auðvitað ekkert annað en enn ein græna skattheimtan sem lendir á heimilum landsins.  — Frú forseti. Ég verð að biðja þig um að setja mig aftur á mælendaskrá.


Ræðumaður: Sigmundur Davíð Gunnlaugsson

Frú forseti. Mér finnst vera tilefni til að vekja athygli á því hversu fáir þingmenn taka til máls um þetta risamál, þetta skelfilegasta Evrópumál sem ráðherrar ríkisstjórnarinnar höfðu séð, nú þegar reynt er að troða því og hraða því í gegn í trássi við hefðbundin þingsköp á ógnarhraða. Þá vilja menn helst ekki tjá sig. Hv. þingmenn meiri hluta eru margir væntanlega smeykir við að verja þetta. Ég veit ekki með minni hlutann, kannski eru það bara einhverjir sem vilja fyrir alla muni að þetta fari sem hraðast í gegn, áhrif Evrópusambandsins aukist og grænir refsiskattar á landsmenn aukist sem mest. Þó tók hv. þm. Samfylkingarinnar, Þórunn Sveinbjarnardóttir, aðeins til máls hér áðan. Mig minnir að það hafi verið í andsvari, eða líklega ræðu, annaðhvort var það, en a.m.k. benti hv. þingmaður á að eftir árið 2026 væri aðlögunartíminn búinn. Þetta væri ekkert spurning um að finna upp einhverjar nýjar lausnir í millitíðinni. Markmiðið væri bara að aðlögunartíminn væri búinn og menn komnir inn í þetta kerfi af fullum krafti. Já, þetta kom í tengslum við andsvar hv. þm. Njáls Trausta Friðbertssonar sem lýsti yfir áhyggjum af óvissunni en að við yrðum bara að vinna að því að það gerðist eitthvað gott eftir 2026. Þá kom hv. þingmaður Samfylkingarinnar og var ánægður með það mat sitt, sem er eflaust rétt mat frá sjónarhorni Evrópusambandsins, að eftir árið 2026 væri aðlögunartíminn búinn og menn væru komnir inn í kerfið. En þá leyfir þessi ríkisstjórn sér að halda því fram, maður veit ekki alveg hvort hún trúir þessu sjálf eða ekki, að eftir að við erum búin að gefa eftir þá muni Evrópusambandið hugsanlega seinna vera til í að koma meira til móts við okkur en það hefur verið nú þegar. Hver getur talið sjálfum sér eða öðrum trú um slíkt? Það er algerlega fráleitt að ímynda sér það að eftir fundaherferðina — fundina 200 eða hvað þeir voru sem skiluðu nú ekki miklum árangri nema hvað að allir sögðust skilja hvað Íslendingar væru að fara að mati hæstv. utanríkisráðherra á þeim tíma en ákváðu svo að gera ekkert með það þrátt fyrir fullan skilning og 200 fundi — haldi ríkisstjórnin, eða þykist a.m.k. halda það, að málið muni einhvern veginn leysast þegar við erum búin að gefa eftir.

Aðeins að þessu sérstaka samkomulagi, sérstakri aðlögun fyrir Ísland eins og það er kallað í frumvarpinu, áður en ég kem að siglingamálum. Þetta varðar flugið, með leyfi forseta:

„Sérstök aðlögun fyrir Ísland.

Íslensk stjórnvöld gerðu samkomulag við framkvæmdastjórn Evrópusambandsins um aðlögun Íslands við ákvæði tilskipunar (ESB) 2023/958.“ — Svo er rakið hér að hagsmunir Íslands í málinu hafi snúist um jafna samkeppnisstöðu flugfélaga og flug til og frá Íslandi o.s.frv.

Þá er komið að því hvað felst í aðlöguninni fyrir Ísland, þessum tímamótasamningi. Það eru þrír liðir:

„1.   Ísland getur framlengt núverandi kerfi endurgjaldslausra losunarheimilda út árið 2026 þegar endurgjaldslausri úthlutun losunarheimilda verður hætt innan Evrópska efnahagssvæðisins.“

Þetta er fresturinn, frú forseti, þessi tveggja eða þriggja ára frestur á að hefja þessar greiðslur, en þetta er reyndar hvort eð er aðlögunartíminn í Evrópusambandinu.

Frú forseti. Ég verð nú að taka undir með hv. þm. Bergþóri Ólasyni. Mér þykir tíminn hjá þér líða heldur hratt og bið því um að fá að koma aftur á mælendaskrá.


Ræðumaður: Bergþór Ólason

Frú forseti. Ég ætla að fikra mig aftur yfir í flughluta málsins. Hv. þm. Njáli Trausta Friðbertssyni, sem var hér virkur í athugasemdum — afsakið, ég gat ekki sleppt þessu — kom hér ítrekað í andsvör við upphaf þessarar umræðu og ég vona að hann komi hingað aftur á eftir, að afloknum þeim fundi sem hv. þingmaður þurfti að hlaupa á. Þá lagði hv. þingmaður mikið upp úr niðurlagsorðum Icelandair í umsögn sinni þar sem hvatt var til þess að málið yrði samþykkt og gert að lögum fyrir áramót. En þessi umsögn Icelandair minnir mig dálítið á ræðu núverandi hæstv. matvælaráðherra Svandísar Svavarsdóttur þegar sótt var um aðild að Evrópusambandinu í ríkisstjórninni 2009–2013, þar sem ræða þáverandi ráðherra og núverandi hæstv. ráðherra fór í það að útskýra hversu slæm hugmynd það væri að Ísland gengi í Evrópusambandið og fann því allt til foráttu, en taldi þó mjög mikilvægt að sækja um aðild að því. Það er ein undarlegasta ræða sem ég heyrt hér í þinginu. Það þyrfti að rifja hana upp með ítarlegri hætti við tækifæri. En þessi umsögn Icelandair er svolítið svipuðu marki brennd því að efnisatriði umsagnarinnar eru öll í varúðarátt, dálítið svipað eins og hv. þm. Njáll Trausti Friðbertsson var í andsvörum sínum við hv. þm. Þórunni Sveinbjarnardóttur hér áðan.

Til að tæpa stuttlega á þessu, virðulegur forseti, með leyfi:

„Sérstaða Íslands þegar kemur að millilandasamgöngum, þar sem flug er í lykilhlutverki, er þess eðlis að stjórnvöld þurfa að gæta hagsmuna lands og þjóðar svo að hagræn áhrif laganna verði ekki svo íþyngjandi að þau skaði hag borgara, íslenskra flugrekanda og íslensks efnahagslífs í heild.“

Það þarf ekki sérstaka lagni í að lesa á milli línanna til að skynja þær áhyggjur sem Icelandair setur fram í þessari málsgrein. Síðan er fjallað um samkomulagið sem var gert í aðdraganda Evrópuhátíðarinnar og segir svo, með leyfi forseta:

„Aðlögunin felur jafnframt í sér endurskoðunarákvæði sem virkjast þegar aðlögunartíminn er runninn út og mikilvægt að þá verði tekið tillit til landfræðilegrar stöðu landsins svo að hagsmunir Íslands verði áfram tryggðir en ekki verði einungis um tímabundin sérákvæði að ræða.“

Frú forseti. Auðvitað verður bara um tímabundið sérákvæði að ræða. Ég var nú bara rétt áðan að lesa upp úr nefndaráliti meiri hlutans, sem fær að ráða hvað stendur í því, og þar kom svo skýrt fram með hvaða hætti kontóristar ESB trakteruðu sjónarmið Íslands. Trúir því einhver að það verði með öðrum hætti gagnvart þessum 3. lið sérstakrar aðlögunar sem kemur fram á bls. 29 í bókinni, sem rammar inn frumvarpið, þar sem er talað um að á árinu 2026 verði lagt mat á þetta en svo taki kerfið við eins og það er 1. janúar 2027? Evrópusambandið lítur svo á að málið sé afgreitt. Svo bara tekur kerfið við eins og það er, rétt eins og sjónarmið Evrópusambandsins draga fram í nefndaráliti meiri hlutans gagnvart siglingunum. Það er því einhver óskhyggja, naívismi, barnaskapur að halda að árið 2026 verði bara allir klárir, að allir kontóristarnir í Brussel verði bara uppteknir af því að finna leið til að tryggja hagsmuni Íslands sem ekki er í klúbbnum. Þetta ber allt að sama brunni, að verið sé að kaupa sér skjól fram fyrir þetta horn sem nú mætir okkur um áramótin og þessi umsögn Icelandair ber þess merki. Í umsögn Icelandair er jafnframt komið inn á 2. liðinn í þessari sérstöku aðlögun, sem fjallar um endurgreiðslu á verðmun á sjálfbæru flugvélaeldsneyti samanborið við jarðefnaeldsneyti. Þar segir, með leyfi forseta:

„Í dag er mjög svo takmarkað framboð í heiminum af SAF en hlutfall þess er einungis 0,1% af öllu eldsneyti sem notað er í flugi og verðið allt að áttfalt hærra.“

Framboðið af þessu eldsneyti er mjög takmarkað og í umsögninni er lagt — skrambi er ræðutíminn stuttur, frú forseti. Ég reyni að halda flæðinu gangandi í næstu ræðu og bið þig um að setja mig aftur á mælendaskrá.


Ræðumaður: Sigmundur Davíð Gunnlaugsson

Frú forseti. Ég var byrjaður að segja frá áhrifamatinu fyrir Ísland, áætluðum áhrifum af því að innleiða þetta regluverk. Þau áhrif eru metin gífurleg, með ótrúlegum samdrætti í flugi miðað við það sem ella hefði orðið. Hér kemur hins vegar líka fram hver áhrifin yrðu á flug í Evrópu, eins og Evrópusambandið ætlaði sér að ná. Ég ítreka það sem ég nefndi áðan, frú forseti, að hér er verið að miða við losunina en byggist það fyrst og fremst á fækkun flugferða, að það verði færri ferðir. Ég nefndi það að matið gerir ráð fyrir því að gangi þetta eftir verði flugferðir til og frá Íslandi eftir 26 ár 25% af því sem var 2019, fjórðungur af því sem var 2019 og innan við fimmtungur af því sem ella hefði orðið. En í Evrópu er sama tala 46%. Þar hefur flugið dregist saman um rúman helming frá 2019 en á Íslandi um 75%. Þetta er gífurlegur samdráttur í Evrópu líka ef þetta gengi eftir fyrir þessa grein en þó takmarkaður miðað við það sem á að leggja á Ísland í þessu, enda hefur þetta, eins og bent er á í þessum gögnum, hlutfallslega langmest áhrif á Ísland vegna legu landsins, vegna mikilvægis Íslands sem tengimiðstöðvar í Norður-Atlantshafi og vegna þess hvernig rukkað er fyrir flug út fyrir EES-svæðið. Að vísu segjast menn þá ætla að stefna á einhverjar breytingar hvað það varðar fyrir 2027 en eins og við höfum heyrt meira að segja hv. þingmenn meiri hlutans nefna þá er ekkert vitað almennilega hvernig það verður. Í besta falli getur það þó að einhverju leyti lagað samkeppnisstöðu flugfélaganna sín á milli, innbyrðis, en áhrifin fyrir neytendur verða engu minni. Fleiri flugfélög verða þá með hærri fargjöld, ekki bara þau íslensku með þau hæstu, heldur verða líka hærri gjöld hjá öðrum flugfélögum. Nema hvað, við vitum ekkert hvað verður með þetta í Bretlandi og í Bandaríkjunum. Mér finnst ólíklegt að þau lönd láti draga sig ofan í þennan pytt sem ríkisstjórnin og nú Alþingi reyna að hrinda okkur Íslendingum ofan í.

Ég hef nefnt það hversu alvarlegt þetta mál var að mati hæstv. ráðherra og ráðherrarnir töldu, a.m.k. í mars á þessu ári, að þeim væri sýndur skilningur, að Evrópusambandið væri að átta sig á þessari stöðu. Eins og segir í viðtali við Þórdísi Kolbrúnu Reykfjörð Gylfadóttur, þáverandi utanríkisráðherra og núverandi hæstv. fjármálaráðherra:

„Enginn sem mótmælir áhrifum á Ísland.

„Það er enginn sem mótmælir lengur áhrifunum á Ísland sem er byggt á þeim gögnum sem við höfum lagt fram,“ segir Þórdís. Málið er afar stórt í sniðum þegar tekið er tillit til hagsmuna Íslands. Ekki síst fyrir tvær af þremur stærstu útflutningsstoðum Íslands. Fiskútflutning og ferðamennsku.“

Þar höfum við það. Þeir skildu þetta alveg. Það var enginn sem andmælti því að þetta hefði alveg sérstaklega mikil áhrif á Ísland en samt var ákveðið að gera ekkert með það í trausti þess að íslensk stjórnvöld myndu lúffa, sem þau og gerðu.

Frú forseti. Ég er ekki einu sinni byrjaður að ræða aðra anga þessa máls eins og siglingamálin, sem hv. þm. Bergþór Ólason gerði að nokkru leyti grein fyrir, en ég bið yður um að skrá mig aftur á mælendaskrá.


Ræðumaður: Bergþór Ólason

Frú forseti. Hér er lokakaflinn sem ég ætla að nefna úr umsögn PCC á Bakka þar sem segir, með leyfi forseta, að virtu því sem ég hef nefnt hér á undan:

„Það skýtur því skökku við að í innleiðingu viðskiptakerfis ESB hér á landi sé ekki tekið tillit til þessara aðstæðna, ekki síst í ljósi fyrirliggjandi mats ESA á því að svæði utan höfuðborgarsvæðisins teljist viðkvæm svæði, og um nauðsyn þess að stuðla að atvinnuuppbyggingu utan höfuðborgarsvæðisins, hér á Norð-Austurlandi. Með upptöku viðskiptakerfisins mun — að óbreyttu — þetta sama svæði þurfa að greiða hærra gjald í formi hærri framleiðslukostnaðar en það mun draga úr samkeppnishæfni svæðisins í heild sinni þar sem vörur fjölmargra fyrirtækja á landsbyggðinni munu síður geta keppt í verði á alþjóðlegum mörkuðum.“

Þetta er hárrétt sem kemur fram í þessari umsögn PCC á Bakka. Til að setja þetta í samhengi þá er rétt að grípa niður í nefndarálit meiri hluta umhverfis- og samgöngunefndar vegna þessa máls þar sem fjallað er um umsögn PCC undir yfirskriftinni Skilgreining ystu svæða. Þar segir, til að byrja á endinum ef svo má segja, með leyfi forseta:

„Meiri hlutinn telur ljóst að verði tekin ákvörðun um að innleiða sams konar reglu í íslensk lög og gildir fyrir ystu svæði skv. 3-b mgr. 12. gr. án samþykkis ESB væri það brot á EES-samningnum.“

Síðan segir á undan þessu, þar sem þessi rök hafi verið höfð uppi í tengslum við flugið, með leyfi forseta:

„Evrópusambandið hafnaði þeim málatilbúnaði með þeim rökum að efnahagsleg staða Íslands og svæða sem teljast til ystu svæða væri ekki sambærileg.“ — Sem sagt ekki sambærileg þeirri efnahagslegu stöðu svæða sem falla undir það regluverk sem vísað er til í umsögn PCC. Og áfram segir:

„Þar sem efnisleg rök skorti var talið því sem næst útilokað að ESB myndi veita Íslandi undanþágu á þessum grunni hvað varðaði sjóflutninga.“

Þarna er meiri hluti umhverfis- og samgöngunefndar að skrifa sig frá þeim vandræðum að íslensk stjórnvöld hafa ekki sótt þær undanþágur sem þó blasa við í regluverkinu.

„Enn fremur kemur fram í minnisblaði ráðuneytisins að viðræðum við Evrópusambandið um aðlaganir við upptöku tilskipunar (ESB) 2023/959 hafi lokið í lok september á þessu ári. Íslensk stjórnvöld sóttust ekki eftir aðlögun við upptöku ETS-kerfis í sjóflutningum á grundvelli þeirra raka að ESB hefði hafnað því að Ísland gæti fallið undir sömu reglur og ystu svæði ESB í flugmálinu.“

Þetta eru fulltrúar íslenskra stjórnvalda sem telja sig síðan bara geta leyst þetta allt fyrir 1. janúar 2027 og fengið gjörbreytta niðurstöðu frá því sem nú blasir við í tengslum við flugið. Þessi undanlátssemi, það er ekki hægt að kalla þetta annað en að lyppast niður í varnarhlutverkinu gagnvart íslenskum hagsmunum, ég held að þetta verði ekki skrifað neitt skýrar út en svo heiðarlega er gert hér á bls. 4 í nefndaráliti meiri hluta umhverfis- og samgöngunefndar um þetta frumvarp til laga um viðskiptakerfi ESB með losunarheimildir. Hér er bara tönnlast á því að ESB hafni sjónarmiðum stjórnvalda í hinu og þessu. Og af því að sjónarmiðum stjórnvalda var hafnað í einu þá þora þau ekki að biðja um það í öðru. Þetta er fólkið sem ætlar sko aldeilis að leysa málið 2026. Trúir þessu einhver? Það trúir því ekki nokkur maður. Það er nú málið. Það er bara verið að kaupa sér frest fram yfir þetta kjörtímabil, þannig að vandamálið lendir í fanginu á næstu ríkisstjórn, hvort sem hún verður kosin á vormánuðum 2024 eða í september 2025, sem er síðasti neysludagur þessarar ríkisstjórnar sem við sitjum uppi með.

Það er áhugaverð klásúla sem hér kemur fram og er auðvitað dálítið þvinguð fram vegna þessarar góðu umsagnar PCC á Bakka sem gagnrýnir hvaða áhrif þetta regluverk hefur á fyrirtæki á landsbyggðinni sem er síðan rökstutt í nefndaráliti meiri hlutans þar sem er bara sagt: ESB hafnar, ESB telur engin rök fyrir þessu, ESB þetta og ESB hitt.  Þetta er ekki sannfæringin og þetta er ekki sýnin sem mun leysa stöðuna sem skapast í flugmálunum 1. janúar 2027 og skapast strax í siglingum.

Ég bið hæstv. forseta um að setja mig aftur á mælendaskrá.


Ræðumaður: Sigmundur Davíð Gunnlaugsson

Frú forseti. Ég geri mér grein fyrir því að einhverjir áhorfendur eða áheyrendur hafi hugsanlega verið efins þegar ég nefndi það í lok síðustu ræðu minnar að hluti af þessum áformum öllum, sem ganga á rétt neytenda og kjör alls almennings, væri líka að flugvélar mættu ekki hafa meira eldsneyti en akkúrat það magn sem dugar til að komast á áfangastað. En þetta er bara staðan. Þetta er meira að segja sýnt á myndrænan hátt í kynningarefni Evrópusambandsins og er þá til þess ætlast að menn séu ekki að kaupa eldsneyti einhvers staðar þar sem það er ódýrara og séu ekki með það þungar flugvélar að þær eyði minna eldsneyti. Þær eiga því að komast þetta á síðustu dropunum. Þetta gengur gegn flugöryggismálum. Fyrir vikið þá sýnir það kannski hversu langt mennirnir eru leiddir í einhverri hugmyndafræði án tengingar við raunveruleikann.

En nú er komið að því, frú forseti, að ég ætla að segja nokkur orð um raunveruleg áhrif málsins eða tilætluð áhrif og þá einkum hver þau áhrif yrðu á Íslandi. Hér vitna ég nú bara í gögn frá stjórnvöldum, frá ríkisstjórn Íslands og Stjórnarráðinu. Þessi gögn voru notuð til að rökstyðja hvers vegna Ísland gæti ekki með nokkru móti fallist á þessi áform þar til menn gáfust svo upp í ráðherrabústaðnum til að skemma ekki Evrópumannahátíðina. Í þessum gögnum birtist mjög fróðlegt línurit, áhrifamat fyrir Ísland heitir það. Ég er búinn að margbiðja, frú forseti, fjórum sinnum alla vega, um að fá þennan glærupakka í heild því að hér vantaði glæru sem sýnir spá um það hvernig fjöldi flugferða mun þróast. Enn hef ég ekki fengið þessa glæru þrátt fyrir fjórar tilraunir á löngum tíma en sem betur fer get ég þó stuðst við aðra glæru um áhrifamatið fyrir Ísland. Það er glæran um losun kolefnis, hvernig hún muni þróast. Þar segir að samdrátturinn í losun sé fyrst og fremst til kominn vegna færri flugferða. Þannig að tölurnar eru mjög svipaðar því sem birtist í línuritinu um fjölda flugferða.

Göngum þá bara út frá því að það sama eigi við hér og þetta séu áhrifin á fjölda flugferða. Þá er matið það að ef fram héldi sem horfir og ekki yrði gripið inn í af hálfu Evrópusambandsins og ríkisstjórnarinnar þá yrði flug — ég held að upphafsárið sé 2019 — til og frá Íslandi orðið 136% af því sem það var 2019, þ.e. hefði aukist um 38% frá því sem þá var. En með tilkomu þessara nýju reglna, sem þingið er að reyna að keyra í gegn á ótrúlegan hátt, þá verður flug eftir tvo og hálfan áratug rúmlega, 26–27 ár, akkúrat einn fjórði af því sem það var 2019 — einn fjórði af því sem það var 2019 og þá innan við 20%, innan við fimmtungur af því sem það hefði orðið ella.

Þetta eru svo engin smámarkmið, frú forseti, sem menn ætla sér að ná með þessum refsisköttum á almenning enda er það viðurkennt í áformum Evrópusambandsins að þetta snúist um að neyða fólk til að hætta að fljúga. Við getum rétt ímyndað okkur hvort ekki verði heldur takmarkaður hópur á Íslandi sem getur nýtt sér flug.


Ræðumaður: Bergþór Ólason

Frú forseti. Ég ætla að halda áfram umfjöllun minni um umsögn PCC á Bakka þar sem segir, með leyfi forseta:

„Umtalsverður kostnaður fylgir þar af leiðandi því að koma vörum PCC Bakka á áfangastað erlendis, sem eingöngu er hægt sjóleiðina, þ.m.t. í upphafi með siglingum milli hafna hérlendis, sem nema umtalsverðum vegalengdum.“

Og segir svo áfram þegar fjallað er um þetta ystusvæðaregluverk:

„Telja verður því að rökstyðja megi að sambærileg sjónarmið ættu að gilda hérlendis og gilda um siglingar á ystu svæðum ESB. Þannig ætti sambærileg tímabundin undanþága (t.d. til ársins 2030) að gilda varðandi sjóflutninga á milli t.d. Reykjavíkur og Húsavíkur annars vegar og Reykjavíkur og Seyðisfjarðar hins vegar og gilda t.d. á milli Kanaríeyja og Valencia, Lanzarote-Fuerteventura og/eða Gvadelúpeyjar-Martiník.“

Þetta er ekki ósanngjörn sýn sem sett er fram. Í þessu samhengi vil ég rifja upp samtal sem átti sér stað milli þáverandi hæstv. utanríkisráðherra, Þórdísar Kolbrúnar Gylfadóttur, og formanns Miðflokksins, hv. þm. Sigmundar Davíðs Gunnlaugssonar, 6. mars síðastliðinn í umræðu um viðbrögð stjórnvalda við loftslagsáætlun ESB. Þar sagði hæstv. utanríkisráðherra þess tíma, með leyfi forseta:

Morgunblaðinu.„Ég sagði skýrt í þessu viðtali“ — og vísar þá í viðtal sem hún hafði ef ég man rétt farið í hjá — „Ég sagði skýrt í þessu viðtali og hef sagt það áður að við munum ekki standa að því að innleiða regluverk sem mun stórkostlega skaða hagsmuni Íslands.“

Þarna var hæstv. ráðherra fyrst og fremst að tala um flughluta þessa regluverks alls en hlutfallslega eru áhrifin ekkert síður alvarleg hvað siglingarnar varðar. Og þessi orð hæstv. ráðherra, með leyfi forseta: „Ég hef sagt alveg skýrt að ég mun ekki tala fyrir því að innleiða regluverk sem mun skaða hagsmuni Íslands stórkostlega …“ — þessi orð falla í mars síðastliðnum. Síðan í tengslum við Evrópuhátíðina er öllu kyngt og í millitíðinni tekin ákvörðun að sækja ekki undanþágurnar sem standa til boða hvað varðar siglingar og sjóflutninga. Þetta er alveg með hreinum ólíkindum.

Síðan er tekin ákvörðun um að kyngja þessu furðulega samkomulagi sem gert er í ráðherrabústaðnum í aðdraganda Evrópuhátíðarinnar í Hörpu sem setur flugfélögin í þá stöðu að mæta kerfinu eins og það er 1. janúar 2027 og setur skipafélögin í þá stöðu að kerfið mætir þeim eins og það er strax bara núna um áramótin enda, eins og ég fór inn á í þarsíðustu ræðu minni, er Eimskipafélagið þegar búið að senda viðskiptavinum sínum tölvupóst, gerði það í fyrradag, með hækkuðu verði og áður var búið að tilkynna um fækkun viðkomuhafna. Ég man ekki hvort það var ein viðkomuhöfn sem datt út eða hvort það voru fleiri en í öllu falli samdráttur í þjónustu, færri viðkomuhafnir erlendis sem hækka þá verð á þeim enda hjá þeim fyrirtækjum sem nýttu þá höfn á fyrri stigum, hærri kostnaður vegna ETS-gjaldanna, það er bara sérstök gjaldskrá vegna þeirra gjalda. Þetta er allt með slíkum ólíkindum þegar haft er í huga með hvaða hætti ráðherrarnir töluðu hér fyrr á þessu ári og ég mun nú fara í gegnum það í seinni ræðum og rifja aðeins upp í fyrsta lagi hversu alvarleg mynd var dregin upp af því sem nú þykir allt í lagi að kyngja, bara aðeins seinna, og síðan með hvaða hætti yfirlýsingar voru gefnar um að það kæmi ekki til greina að innleiða regluverk sem væri jafn mótdrægt íslenskum hagsmunum og hér er síðan að koma í ljós og blasti við þá.

Hvað breyttist í millitíðinni er ekki alveg ljóst en ég mun í næstu ræðu minni halda áfram að fjalla um ystusvæðamál og umsögn PCC á Bakka því að þetta skiptir máli gagnvart starfsemi á landsbyggðinni. Við verðum að hafa það í huga að þau áhrif — við erum hér dagana langa að reyna að styðja við það að atvinnuuppbygging á landsbyggðinni geti verið með eins haganlegum hætti og nokkur kostur er en síðan renna í gegn mál eins og þetta, hálfórædd vegna þeirrar tímapressu sem þingið var sett í, þar sem útilokað er að glöggva sig á raunverulegum áhrifum nema þá með aðstoð svona góðrar umsagnar eins og kemur hér frá PCC.

Ég vil vinsamlegast óska eftir því að vera settur á mælendaskrá aftur.


Ræðumaður: Sigmundur Davíð Gunnlaugsson

Frú forseti. Þegar tíminn kláraðist var ég byrjaður að ræða þetta svokallaða græna eldsneyti sem stendur til að stuðla að að verði notað í flugi og er bara 0,1%, eins og kom fram hér áðan, af þotueldsneyti eins og stendur og áttfalt dýrara en hefðbundið þotueldsneyti. Það var gefið í skyn eftir fund þeirra hæstv. forsætisráðherra og Ursulu von der Leyen að Ísland hefði náð einhverjum — það væri hluti af samningnum, hinum mikla samningi, að Ísland fengi þá niðurgreiðslu á þessu græna eldsneyti. Þetta var ekkert sérstakt fyrir Ísland og lá alltaf fyrir að það ætti að vera svona. En aðalatriðið er þó það að þessi niðurgreiðsla er eingöngu til þess ætluð að koma verðinu í svipað horf og verðið á hefðbundnu eldsneyti og því er ekki um neinn styrk að ræða eða neinn samdrátt í kostnaði frá því sem nú er og eins og ég nefndi er mjög óljóst hversu vel muni ganga að framleiða meira af slíku eldsneyti. Ef það er framleitt erlendis er það líklega að miklu leyti framleitt á óumhverfisvænan hátt og orkuskortur hér auðvitað mjög þekktur. Það var ekkert í þessu samkomulagi annað en þessi frestun að hluta til á áhrifunum sem höfðu verið sögð svo skelfileg og eru það. Ég geri mér grein fyrir því að Evrópusambandið og starfsmenn þar, bírókratar, eru kannski ekkert frægir fyrir kímnigáfu en ég ímynda mér þó að einhver hljóti að hafa hlegið í Brussel þegar komið var og tilkynnt að Íslendingarnir hefðu gleypt bæði öngulinn og sökkuna varðandi þessi áform um að leggja þessi nýju gjöld á íslenskan almenning sem vill ferðast til útlanda.

Það er ekki bara niðurstaðan núna sem er áhyggjuefni. Það sem er ekki síður áhyggjuefni er að með þessu er opnað á að Evrópusambandið þrói þetta bara áfram á þann hátt sem það vill. Meira að segja hv. þm. Njáll Trausti Friðbertsson nefndi hérna áðan að við vissum ekkert hvað kæmi, þetta væri bara í þróun. En þegar við verðum búin að bíta á agnið, eins og reynt er að koma í gegnum Alþingi núna, þá getur Evrópusambandið bara þróað þetta áfram að vild. Gjöldin geta hækkað og reglurnar herst o.s.frv. Það er ekki bara verið að gefa eftir núna og valda því mikla tjóni sem blasir við, það er verið að opna á það að Evrópusambandið stjórni okkur í auknum mæli og taki þá ákvarðanir án tillits til íslenskra aðstæðna. Það er nú einmitt vandinn í þessu og svo mörgum öðrum Evrópumálum að það er ekki litið til aðstæðna á Íslandi og þess sem hentar okkur en ríkisstjórnin steypir sér engu að síður bara út í fenið, og landinu.

Þessi áform sem þetta allt byggist á og Evrópusambandið kallar „Fit for 55“ — frú forseti, ég verð bara að nota þetta erlenda heiti því að ég hef ekki séð að íslensk stjórnvöld hafi haft fyrir því að þýða það — eru auðvitað miklu víðtækari en nemur bara flugmálunum, ganga út á það að refsa fólki fyrir að vera til á hinum ýmsu sviðum. En þetta er líka stefna sem markast af ákveðinni öfgahyggju. Fremur en að litið sé á innihaldið og raunveruleg áhrif þá hafa menn komist að þeirri niðurstöðu að það þurfi bara að gera eitthvað sem fólk finnur fyrir til þess að virðast vera að taka á loftslagsmálum. Þessi blinda nær svo langt að í þessum áformum er m.a. gert ráð fyrir að flugvélar megi ekki hafa meira eldsneyti en akkúrat það sem þarf til að komast á áfangastað. Á síðustu dropunum eiga flugvélarnar að lenda á áfangastað til að þær beri ekki of mikið eldsneyti, eða að kaupa eldsneyti utan þessa Evrópusvæðis vegna þess að það kann að vera á hagkvæmara verði. Viljum við þetta, frú forseti, fljúga í flugvélum sem hafa ekki nægt eldsneyti nema bara rétt til að komast á áfangastað?


Ræðumaður: Bergþór Ólason

Frú forseti. Ég ætla í þessari ræðu minni að halda áfram í tengslum við skipaflutninga og ræða hér umsögn sem Juris lögmannsstofa sendi fyrir hönd PCC á Bakka, PCC Bakki Silicon hf., eins og það heitir formlega. Þetta er mjög athyglisverð umsögn og ég held að óhætt sé að segja að þessi vinkill málsins hafi fengið litla athygli áður en þessi umsögn barst en hún fjallar í raun um tilteknar tímabundnar undanþágur frá ETS vegna eyríkja og hér segir, með leyfi forseta, þar sem verið er að lýsa regluverkinu, að það „ætti að leggja sérstaka áherslu á að varðveita aðgengi að slíkum svæðum og skilvirkan tengimöguleika með sjóflutningum.“ Og er þá verið að ræða um þessi ystu svæði eins og þau eru skilgreind sem m.a. Malta, Kýpur, Kanaríeyjar og fleiri falla undir. Nú ætla ég að leyfa mér, með leyfi forseta, að vitna hér til umsagnarinnar þar sem ég gríp niður í landfræðilega legu Íslands. Þar segir:

„Í fyrrnefndri umsögn PCC Bakka í samráðsgátt stjórnvalda“ — sem lögð var fram af fyrirtækinu á fyrri stigum — „kemur m.a. fram að ef framkvæmdur er samanburður á stöðu PCC Bakka og stöðu annarra fyrirtækja á meginlandi Evrópu er ljóst að svigrúm fyrirtækja í aðildarríkjum ESB, til að aðlagast viðskiptakerfi ESB með losunarheimildir, er mun meira, t.d. þar sem í Evrópu geta fyrirtæki valið milli fleiri flutningaleiða.“

Er þar átt við járnbrautarlestir, fljótasiglingar og annað þess háttar. Og svo heldur hér áfram, með leyfi forseta:

„Þannig eru íslensk útflutningsfyrirtæki á landsbyggðinni, m.a. í stóriðju, nær algerlega háð því að flytja vörur sínar með flutningaskipum á meðan önnur fyrirtæki á meginlandi Evrópu geta t.d. flutt vörur sínar með flutningalestum. Því er ljóst að staðan er ekki jöfn og fyrirséð að flutningskostnaður slíkra innlendra fyrirtækja mun hlutfallslega aukast meira.“

Er þar átt við meira en samkeppnisaðilar þeirra. Áfram heldur:

„Á það sama við um önnur fyrirtæki hér á landi, t.d. sjávarútvegsfyrirtæki og önnur framleiðslufyrirtæki, en framangreint leiðir til þess að samkeppnishæfni þeirra mun minnka á alþjóðlegum mörkuðum.“

Þetta er myndin sem er teiknuð upp í umsögn PCC á Bakka, að nógu slæmt sé þetta nú fyrir en þetta muni hafa sérstaklega neikvæð áhrif á fyrirtæki á landsbyggðinni. Hér er síðan áfram sagt í umsögninni, og þar eru tekin dæmi um þær fjarlægðir sem vörur þessa tiltekna fyrirtækis eru fluttar og borið saman við þessar eyjar sem þegar eru skilgreindar sem ystu svæði samkvæmt regluverkinu, þetta eru eyjarnar sem ég nefndi hér áðan, og segir hér, með leyfi forseta:

„Skipafélögum sem starfrækja vöruflutninga á milli þessara eyja er ekki skylt að skila inn losunarheimildum að því er varðar losun sem losuð var fyrir 31. desember 2030 úr sjóferðum milli þessara hafna. Íslensk skipafélög þurfa hins vegar að öllu óbreyttu að gera það þegar t.d. siglt er frá Reykjavík til Húsavíkur.“

Getur þetta verið markmiðið með þessu regluverki, að ráðast sérstaklega að iðnfyrirtækjum á landsbyggðinni, sem eru undirorpin því að nýta skipasiglingar? Það hefur ekki komið fram svar í neinum gögnum er það varðar en ég trúi því hreinlega ekki að íslenskir ráðamenn hafi ákveðið með galopin augun að nýta ekki þær undanþágur sem regluverkið býður upp á og þetta sé niðurstaðan. Nógu slæmt er það í grunninn en það er sérstaklega mótdrægt iðnfyrirtækjum á landsbyggðinni.

Virðulegur forseti. Svona upp á samhengi hlutanna, ég á hér aðeins eftir af þessari umsögn, þá vil ég biðja hæstv. forseta um að setja mig aftur á mælendaskrá þar sem ég mun halda áfram umfjöllun minni um áhrif á sjóflutninga.


Ræðumaður: Sigmundur Davíð Gunnlaugsson

Frú forseti. Síðasta ræða mín fór eiginlega öll í að rekja tímalínu málsins samkvæmt beiðni utan úr sal en nú ætla ég að snúa mér nánar að þáttum málsins. Hér er ég enn að ræða flugskattana og mun síðar koma að öðru. Ég tel ástæðu til að rifja það upp fyrir hv. þingmönnum hversu mikið tilefni ríkisstjórnin taldi til að bregðast við þessu máli. Ég hef áður nefnt ræðurnar sem hér voru haldnar um að þetta væri algerlega óaðgengilegt, óásættanlegt og erfiðasta málið sem hefði komið hingað vegna EES. Síðast þegar var talið voru fundirnir vegna málsins orðnir held ég hátt í 200. Meira að segja menningarmálaráðherra fór til Brussel til að reyna að leysa málið — ótal fundir til að ræða þetta.

Sá fundur sem vakti mesta athygli og skilaði þeirri niðurstöðu sem við þingið erum búin að fá í fangið, ef niðurstöðu skyldi kalla, var fundur hæstv. forsætisráðherra, Katrínar Jakobsdóttur, með Ursulu von der Leyen. Áður en af þessum fundi varð hafði hæstv. forsætisráðherra skrifað fyrrnefndri Ursulu bréf til að lýsa áhyggjum sínum af stöðu mála. Þessu bréfi fylgdu ýmis fylgiskjöl, gögn sem höfðu verið unnin fyrir Ísland til að sýna fram á alvarleika málsins og ég mun hér á eftir fara yfir hluta þessara gagna. Þetta bréf kallaði á svar, sem barst reyndar alveg ótrúlega seint miðað við stærð málsins að mati ríkisstjórnarinnar, en það fékkst ekki birt. Hvorki bréfið frá hæstv. forsætisráðherra, Katrínu Jakobsdóttur, né svarbréfið frá Ursulu mátti birta. Hæstv. forsætisráðherra neitaði að birta bréfin og veittar voru einhverjar skýringar á borð við að með því væri verið að veikja hugsanlega samningsstöðu Íslands í málinu. En svo tók einhver fjölmiðillinn upp á því, ég held að það hafi verið fréttastofa Vísis og Stöðvar tvö, Bylgjunnar, að spyrja bara Ursulu eða Evrópusambandið hvort ekki mætti sjá þetta bréf. Jú, jú, bréfið kom og þá sá forsætisráðuneytið loks ástæðu til að birta sitt bréf. En svarbréf Evrópusambandsins, undirritað af Ursulu, var í raun — ég hef sagt þetta áður, frú forseti — bara diss á afstöðu íslenska forsætisráðherrans og áhyggjur Íslendinga. Þetta var ekki einu sinni sérstaklega kurteislega orðað diss. Það var bara gert lítið úr þessum áhyggjum Íslendinga. Svo auðvitað féllst ríkisstjórn Íslands á forsendur dissbréfsins og greip til þess ráðs að fresta áhrifunum af þessu — gamla trikkið en áhrifin samt hanga yfir eftir sem áður.

Svo hefur verið nefnt, og kemur fram í þessu bréfi og eftir fundinn í ráðherrabústaðnum, að Ísland geti fengið niðurgreiðslu á grænu eldsneyti, þ.e. á muninum á verði þess sem kallað er grænt eldsneyti á flugvélar og hefðbundins jarðefnaeldsneytis. En þetta var engin sérstök undanþága fyrir Ísland. Þetta lá alltaf fyrir að ætti að vera liður í þessu. Ursula segir eitthvað á þá leið í fyrrnefndu bréfi: Getið þið ekki bara farið að framleiða meira af sjálfbæru eldsneyti? Þá er vandinn sá, eins og fram kom í ræðum hérna áðan, að íslensk orkuframleiðsla ræður ekki einu sinni við eða á alla vega bágt með að standa undir þörfunum eins og þær eru nú þegar, hvað þá að fara í gríðarlega orkufrekan iðnað eins og að framleiða þotueldsneyti á endurnýjanlegan hátt, og alveg ljóst að framleiðsla á þessu græna endurnýjanlega eldsneyti verður ekki næg til að standa undir nema broti af flugi til langrar framtíðar. Nú er þetta 0,1% og áttfalt dýrara heldur en annað þotueldsneyti.

Frú forseti. Ég komst ekki yfir eins mörg atriði og ég hafði hugsað mér og bið yður því að skrá mig aftur á mælendaskrá.


Ræðumaður: Bergþór Ólason

Frú forseti. Ég ætla hér í annarri ræðu minni við þetta mál að draga fram stóru myndina varðandi þá gerð er snýr að skattlagningu á siglingar, skipaflutninga. Fyrsta ræðan mín fór í almenna sýn og svona aðeins að kroppa í yfirborðið gagnvart fluginu. En gagnvart þeirri gerð er varðar skattlagningu á siglingar, skipaflutninga, verður að segjast að staðan er hreinlega með ólíkindum. Inn í regluverkið er beinlínis skrifað með hvaða hætti ríki eins og Ísland geta sótt undanþágur. Ríki sem eru fjarlægar eyjar frá meginlandi og njóta ekki járnbrautarkerfis, fljótasiglinga eða sambærilegs, það skín í gegn mikill skilningur á sérstöðu slíkra landa í regluverkinu sem gerðin rammar inn. En íslensk stjórnvöld ákváðu að nýta sér í engu þær undanþágur sem þar eru skrifaðar inn í kerfið. Þau sögðu bara, eins og sumir sögðu um Icesave forðum: Við höfum bara gott af því að taka þátt í þessu og borga allt upp í topp.

Hvers eigum við að gjalda þegar kerfi sem gengur út á það að draga úr sjóflutningum annars vegar og ýta síðan undir notkun umhverfisvæns eldsneytis, sem er ekki til, er farið að valda íslenskum hagsmunum verulegu tjóni? Það kom fulltrúi fyrir hv. umhverfis- og samgöngunefnd, úr Húsi atvinnulífsins, sem svaraði því til þegar spurt var hvort hann með sína reynslu myndi eftir einhverju tilviki þar sem íslensk stjórnvöld hefðu ekki bara látið hjá liggja að sækja um undanþágu, sem blasir við að er sanngjörn og eðlileg gagnvart íslenskum hagsmunum, heldur ekki nýtt sér undanþágu sem beinlínis er skrifuð inn í regluverkið, það var bara einfaldlega þannig: Fyrir slíku eru engin dæmi. Við höfum lent í því að klúðra undanþágum og fyrirvörum vegna sofandaháttar en það eru sennilega engin dæmi þess að við höfum klúðrað stöðu Íslands og hagsmunavörslu gagnvart nokkrum hlut eins og skipaflutningunum í þessu máli. Það eru bara engin dæmi þess. Við höfum af og til sofið á verðinum og það hefur haft sínar afleiðingar en það að fara gegn hagsmunum Íslands, sleppa því að verja þá með ýtrasta hætti eins og stjórnvöldum er beinlínis skylt að gera, það mundi enginn eftir viðlíka dæmi eins og í tengslum við þetta mál er varðar ETS-reglur og losunarheimildakerfi Evrópusambandsins í siglingum. Við hökum við öll boxin, við hökum við öll þau atriði sem tilgreind eru til að við getum notið þeirra heimilda sem eru skrifaðar inn í regluverkið.

Og hvað blasir við okkur núna? Ég held að ég fari rétt með að einungis Eimskipafélagið hafi nú þegar lagt línur varðandi viðbrögð sín. Kannski er rétt að rifja upp, áður en ég kem að því, að mat skipafélaganna sem kom fram fyrir nokkru síðan var þess eðlis að þetta væri viðbótarkostnaður vegna skipaflutninga til og frá landinu upp á 6 milljarða á ári, 6.000 milljónir sem fyrirtæki og heimili bera á endanum því að þeim kostnaði verður auðvitað bara velt áfram út í verðlagið. Það liggur reyndar beinlínis fyrir að á fimmtudaginn síðasta, fyrir tveimur dögum síðan, sendi Eimskipafélagið tölvupóst á viðskiptavini sína þar sem er verið að tilkynna kostnaðarauka vegna þessa og hann er umtalsverður. Ég fer betur yfir það í ræðu hér á eftir. Fyrstu viðbrögð sem komu frá Eimskipafélaginu voru tilkynning um að það yrði gripið til hinna ýmsu aðgerða til að draga úr viðbótarkostnaði vegna þessa, m.a. var það að fækka viðkomustöðum, fækka höfnum sem skip Eimskipafélagsins sigla til. Slík þjónustuskerðing er ekki útgjaldalaus fyrir þá sem þjónustuna nýta. Landflutningar á hinum endanum verða þá lengri og dýrari þannig að það er ekki bara viðbótarkostnaðurinn í verðskrá skipafélagsins sem um ræðir heldur er það líka viðbótarkostnaður á hinum endanum gagnvart þeirri flutningshöfn sem fellur út úr þjónustu. Þetta er auðvitað það sem mun gerast með þessu kerfi. Þetta er það sem mun auðvitað gerast líka í fluginu þegar kerfið mætir íslenskum flugrekendum 1. janúar 2027 eins og það er.

Ég ætla á eftir í ræðu að fara sérstaklega í umsögn PCC á Húsavík, sem er stórmerkileg og allir ættu í raun að lesa, varðandi áhrif þessa regluverks á hagsmuni fyrirtækja á landsbyggðinni. Það er, leyfi ég mér að segja, ámælisvert að ríkisstjórnin, í þessu tilviki með utanríkisráðherra þess tíma í fararbroddi og samgöngu- og innviðaráðherra væntanlega í samstarfi sömuleiðis og umhverfisráðherra, hafi tekið ákvörðun um að láta þessi óþægindi, þennan kostnað, þessar íþyngjandi reglur leggjast á íslensk fyrirtæki og heimili af fullum þunga, algerlega að óþörfu. Það hlýtur að koma til sérstök aðgerð vegna þess sem snýr að því að vinda ofan af þessari ákvörðun stjórnvalda um að taka ekki ákvörðun til að verja íslenska hagsmuni.

Þó að ég hafi bara séð gögn frá Eimskipafélaginu þá segir mér svo hugur að það sé verið að skoða málin með nákvæmlega sama hætti hjá Samskipum og öðrum siglingaraðilum ef út í það er farið. Það er auðvitað þannig að eyja hér í miðju Atlantshafi — af því að ég fer í það í ræðu á eftir þá eru í umsögn PCC ágætlega dregnar fram þær vegalengdir sem þessi ystu svæði eru undirorpin, sem eru undir þeirri skilgreiningu innan regluverksins. Og þó að ystusvæðamálið sé bara þröngur angi af málinu í heild sinni þá er óskiljanlegt að tekin hafi verið sú ákvörðun að sleppa því bara eins og það leggur sig að verja íslenska hagsmuni í þessum efnum. Hæstv. ráðherrar hljóta eiginlega að koma hér til umræðunnar og fara yfir það stuttlega hvað lá til grundvallar þeirri ákvörðun. Varla getur það verið salamíaðferðarnálgunin, að það muni nú ekkert mikið um þessa 6 milljarða, að fyrirtækin og heimilin hljóti að geta borið það. En þó að talan verði ekki 6 milljarðar eftir að skipafélögin hafa gengið til sinna aðgerða þá liggur kostnaðurinn bara annars staðar. Kostnaðurinn liggur bara í því að þjónustuhöfnum hefur verið fækkað. Kostnaðurinn liggur í hærri gjöldum viðskiptavina skipafélaganna vegna þessa. Í þessum tölvupósti sem Eimskipafélagið sendi viðskiptavinum sínum í fyrradag þá er þessi viðbótarkostnaður bara leiddur út og hér er skema sem útskýrir: Ef einingarverð losunarheimilda er X þá er þetta viðbótarkostnaðurinn, ef það er Y þá er það þetta.

Þetta er allt gegnsætt og skýrt. Niðurstaðan er alltaf sú sama: Aukinn kostnaður fyrir íslensk heimili og fyrirtæki og íslensk stjórnvöld ákveða að segja pass. Íslensk stjórnvöld ákveða að nýta sér ekki heimildir sem eru skrifaðar inn í regluverkið. Fyrir því eru sennilega engin fordæmi. Þetta er ekki sofandaháttur, þetta er ákvörðun um eitthvað allt annað og það er í raun verra en sofandahátturinn að afsetja íslenska hagsmuni með þessum hætti.

Ég vil biðja hæstv. forseta að setja mig aftur á mælendaskrá. Það eru þó nokkur atriði sem ég á eftir að koma inn á í ræðu.


Ræðumaður: Sigmundur Davíð Gunnlaugsson

Ég sagði „ekki áhyggjur eftir 1. janúar 2027“, ekki „áhyggjulaus maður“. Sagði ég það? …Frú forseti. Ég skal svara þessari spurningu og ég þarf ekki einu sinni allan tímann í það þannig að ég leyfi mér að svara líka hinni athugasemd hv. þingmanns um vonir hans og væntingar um að eitthvað gerist eftir nýársdag 2027, sem mun vera ástæðan fyrir því að hann hætti að hafa áhyggjur og hvarf frá varnaðarorðum sínum um þetta fyrirkomulag sem tekur þá gildi að fullu 2027. Ég held að hv. þingmaður sé ekki að lifa alveg í raunveruleikanum ef hann telur að Evrópusambandið taki upp á því. Hv. þingmaður segist ekki vera áhyggjulaus. Hafi ég tekið of fast til orða hvað það varðar þá kemur það fram hér, frú forseti, að hv. þingmaður er ekki áhyggjulaus.

Hvað varðar hvað yrði um flugfélögin ef íslensk stjórnvöld lytu ekki í gras og gæfu eftir gagnvart Evrópusambandinu þá get ég svarað því mjög skýrt en þetta er reyndar háð því, sem er kannski ekki gefið, að íslenska ríkisstjórnin stæði með þessum fyrirtækjum og verði rétt þeirra og landsins. En ef þau yrðu ekki send inn í þetta kviksyndi þá myndi samkeppnisstaða þeirra styrkjast rétt eins og breskra og bandarískra flugfélaga. Þannig að samkeppnisstaða íslenskra flugfélaga myndi styrkjast og staða okkar hér á hnettinum yrði enn verðmætari í flugrekstri.


Ræðumaður: Sigmundur Davíð Gunnlaugsson

Frú forseti. Það er áhugavert að sjá hversu ólíkar áherslurnar eru hjá hv. þm. Njáli Trausta Friðbertssyni eftir því hvort hann spyr fulltrúa Miðflokksins eða til að mynda Samfylkingar eða þeirra sem styðja málið. Það á ekki hvað síst við um þessar umsagnir flugfélaganna þar sem hv. þingmaður annars vegar dregur fram hinar gríðarlegu áhyggjur flugfélaganna af því í hvað stefni og svo hins vegar þessar athugasemdir um að menn vilji að málið klárist. Ástæðan fyrir því að þessir flugrekendur vilja að málið klárist virðist vera fyrst og fremst sú að þeir raunverulega trúa því að þessi ríkisstjórn eða sú næsta muni leysa málið. Það hefur beinlínis komið fram í viðtölum við til að mynda forstjóra Icelandair að hann bara verði að treysta því að það gangi eftir sem hæstv. forsætisráðherra sagði að málið yrði einhvern veginn leyst í framhaldinu. Þrátt fyrir að ekkert hafi komið fram eftir fundinn með Ursulu von der Leyen um hvernig sú lausn yrði þá bara yrði að treysta á það.

Og svo kann að vera, frú forseti, að ríkisstjórninni hafi tekist að fá þessi fyrirtæki til að lifa í ótta eins og hún gerir sjálf. Það er svo sem ekkert útilokað að Evrópusambandið myndi beita einhverjum hefndaraðgerðum ef það er það sem hv. þingmaður hefur áhyggjur af. Evrópusambandið hefur nú reynt eitt og annað og hótað einu og öðru og við höfum tekist á við það í gegnum tíðina í stórum málum en ef við ætlum að halda áfram að nálgast Evrópusambandið með því að lifa í stöðugum ótta og vera á stöðugum flótta þá mun bara fjara undan fullveldi landsins jafnt og þétt. Við sáum þetta til að mynda í umræðu um orkupakkann og ég tala nú ekki um í umræðunni um Icesave þar sem mátti helst ekki gera neitt til að styggja Evrópusambandið því að þá hefðum við verra af. Hvernig væri nú að sýna smá kjark af hálfu þessarar ríkisstjórnar?


Ræðumaður: Sigmundur Davíð Gunnlaugsson

Frú forseti. Hér í annarri ræðu minni um þetta hneyksli sem er þessi tilraun ríkisstjórnarinnar og meiri hlutans hér á Alþingi til að keyra í gegnum þingið 14 ákvarðanir Evrópusambandsins, ætla ég að halda mig við flugmálið, þ.e. nýju flugskattana, refsigjöldin á almenning fyrir að ferðast og ræða áfram orsök og afleiðingar þess. En hv. þm. Njáll Trausti Friðbertsson kallaði eftir skýrri tímalínu og það er sjálfsagt að verða við því svoleiðis að fyrstu mínúturnar, frú forseti, fara í að rekja tímalínu málsins, helstu þætti.

Vandinn byrjaði þegar ríkisstjórnin ákvað að elta Evrópusambandið í sínu regluverki hvað varðar umhverfis- og loftslagsmál, regluverk sem féll utan EES-samningsins. Þessi ríkisstjórn ákvað að elta og helst að reyna að toppa Evrópusambandið. Það hefur reyndar allt gengið út á það hjá þessari ríkisstjórn, ekki aðeins að innleiða allt að fullu í dellumakarí Evrópusambandsins í málaflokknum heldur reyna að toppa þetta. Þetta ræddi ég oft við hæstv. forsætisráðherra í byrjun síðasta kjörtímabils sem þá þóttist ekki kannast við að vera elta Evrópusambandið en það var líklega vegna þess að ríkisstjórnin var í því að reyna að ganga lengra. Svo höfum við séð ítrekað og aftur að ríkisstjórnin rökstyður ákvarðanir sínar í loftslagsmálum með því að það þurfi að fylgja Evrópusambandinu í málaflokknum. En jæja, þarna var hún búin að setja sig og landið í erfiða stöðu þegar Evrópusambandið tekur upp á því að vilja innleiða enn nýja skatta og gjöld, ný refsigjöld á almenning í Evrópu fyrir að vera til og fær víðtækar hugmyndir um það hvernig hægt sé að fá fólk til að haga sér öðruvísi, m.a. með áformum um, eins og komið hefur fram hér fyrr í umræðunni, að hálfneyða fólk til þess að hætta að ferðast með flugvélum. Vel að merkja, þetta er nú líklega það fólk sem ferðast einna mest af öllum í heiminum í flugvélum og þá yfirleitt einkaflugvélum, fólkið sem tekur þessar ákvarðanir. En það þykir ekki viðeigandi fyrir almenning að vera að fljúga þannig að lagt er á ráðin um það að pína almenning til þess að nota aðra samgöngumáta; hlaupahjól eða járnbrautarlestar eða eitthvað slíkt, almenningssamgöngur í Evrópu.

Svo er þessi krafa, ásamt mörgu öðru sem ég mun koma inn á hérna í seinni ræðu, gerð til Íslands líka. Ríkisstjórnin bregst við þeirri kröfu með því að benda á hið augljósa, að aðstæður á Íslandi séu allt aðrar en í Evrópu. Við getum ekki ferðast til annarra landa með góðu móti nema með flugi og við séum með gríðarlega mikilvægan flugrekstur og ferðaþjónustu, eins og hv. þm. Njáll Trausti Friðbertsson hefur oft nefnt, sem er alveg rétt, í okkar hagkerfi og loks séum við tengimiðstöð hér í Atlantshafinu milli vesturálfu og Evrópu, raunar Asíu að einhverju leyti líka. Þessi áform Evrópusambandsins muni rústa þeirri stöðu og hækka mjög allan kostnað íslensks almennings sem gæti látið sér detta í hug að ferðast til útlanda, hafandi ekki aðgang að járnbrautarlest sem gengur til Evrópu.

Ráðherrar gengu svo langt, eins og hæstv. núverandi fjármálaráðherra, að segja þetta vera erfiðasta mál sem við höfum staðið frammi fyrir í samskiptum við Evrópusambandið eða vegna EES-samningsins. Aðrir ráðherrar tóku undir þetta og hér komu hv. þingmenn stjórnarflokkanna, ekki hvað síst kannski hv. þm. Njáll Trausti Friðbertsson, og lýstu gríðarlegum áhyggjum af því í hvað stefndi og það yrði ekki við það unað. En þrátt fyrir tiltölulega afdráttarlausar yfirlýsingar þá hafði maður smáhnút í maganum, þekkjandi þessa ríkisstjórn. Ég rakti það hér oftar en einu sinni í ræðum og í viðtölum og skrifum að það sem ég óttaðist mest væri að þetta væri bara einhver sýndarmennska eins og við sjáum svo oft frá þessari ríkisstjórn og svo myndu menn finna einhverjar tylliástæður til að geta sagst hafa náð árangri, t.d. — og ég nefndi þetta, frú forseti — að segjast hafa fengið einhvern frest.

Jæja, hvað kom svo á daginn? Þegar Evrópumannahátíðin mikla var haldin hér með ærnum tilkostnaði þá mátti ekki skemma þá gleði. Ég er enn að rekja tímalínuna, frú forseti, til að bregðast við beiðni hv. þm. Njáls Trausta Friðbertssonar. Þegar þær hittast, Katrín Jakobsdóttir, hæstv. forsætisráðherra, og Ursula von der Leyen á stuttum kaffifundi í ráðherrabústaðnum er svo boðað til blaðamannafundar til að tilkynna um stórkostlega niðurstöðu. Það væri búið að leysa málið. Hver var lausnin? Jú, hún átti að vera sú að Ísland fengi frest. Þetta var nú reyndar kallað undanþága, einhverjir fjölmiðlar a.m.k. misskildu málið og birtu fyrirsögn um að Ísland hefði fengið undanþágu. En það var ekki svo. Ísland hafði fengið þarna þriggja ára frest áður en hörmungarnar allar myndu ríða yfir. Það vildi nú svo til með þessi þrjú ár að það var einmitt aðlögunartíminn sem var hvort eð er gert ráð fyrir fyrir öll lönd sem undir þetta myndu heyra. En þarna var þessu lýst sem einhvers konar sigri í málinu, að fá þennan frest.

Og hvað gerist eftir það? Ja, það tekur við allur hryllingurinn sem hæstv. ráðherrar þessarar ríkisstjórnar voru búnir að vara okkur við og flugrekendur og aðrir, nema, til að forðast að þurfa að svara því, því er bætt inn að hægt sé að endurmeta málið. Ef ekki verði búið að gera ásættanlegar ráðstafanir þegar fresturinn rennur út, ef Evrópusambandið verði ekki búið að gera það sem við teljum þurfa þá sé ákvæði um að við getum byrjað að ræða málið aftur. Enginn réttur hjá okkur, við bara ákveðum að við megum byrja að tala um málið þegar það er í rauninni orðið of seint að ræða það.

Ef ríkisstjórnin trúir því að Evrópusambandið muni, eftir að við erum búin að gefa eftir og samþykkja að fara inn í þetta apparat, ef ríkisstjórnin trúir því að ef við verðum ekki alveg sátt við það síðar þá muni Evrópusambandið bara gefa eftir og endurskoða þetta, þá eru hæstv. ráðherrar kjánar. Annaðhvort það eða þeir telja að allur almenningur séu kjánar. Það getur bara verið annað af þessu tvennu ef menn raunverulega halda að Evrópusambandið muni verða tilbúið til þess að endurskoða þetta allt saman í þágu landsins eftir að hafa ekki verið til í neitt slíkt á þessum 200 fundum eða hvað þeir voru nú margir þar sem reynt var að tala Evrópusambandið til. Seinna, þegar búið er að samþykkja þetta, þá muni það kannski koma til móts við okkur. Ef menn trúa því þá eru þeir kjánar eða svo ósvífnir að þeir vilja bara ýta málinu á undan sér og treysta því að allir aðrir séu kjánar og skilja ekki hvað sé í vændum.

Þetta er eitt skýrasta dæmið, þau eru reyndar mörg,  um uppgjöf þessarar ríkisstjórnar gagnvart Evrópusambandinu. ríkisstjórn sem lifir í ótta og er á stöðugum flótta, alveg gegnumgangandi. Og sérstaklega þegar tilkynningarnar og tilskipanirnar berast frá Brussel þá er kjarkurinn ekki mikill hjá þessari ríkisstjórn. Óttinn ræður för og löngunin til þess einhvern veginn að láta málin hverfa, fresta þeim, ýta þeim á undan sér fyrir einhverja aðra ríkisstjórn til að fást við síðar. Við munum aldeilis sjá afleiðingarnar af því áður en langt um líður.

En, frú forseti, ég náði eingöngu að fara í gegnum tímalínuna eða nánast eingöngu og bið yður því að setja mig aftur á mælendaskrá.


Ræðumaður: Bergþór Ólason

Virðulegur forseti. Ég þakka hv. þingmanni andsvarið. Það er alveg sérstök ósvífni að ætla að þrengja að okkur hvað gagnrýni á þetta mál varðar vegna þess með hvaða hætti ríkisstjórnin hefur haldið á því. Það er alveg sérstök gerð af ósvífni. Og spurningin um víðsýni sem hv. þingmaður kom inn á hér áðan þegar ríkisstjórnin hefur ákveðið að hoppa á vagn Evrópusambandsins í þessu delluverki sem gengur út á það að troða fólki sem vill fljúga í járnbrautarlestir — hver er víðsýnin í því, hv. þm. Njáll Trausti Friðbertsson? Ég er algjörlega sammála hv. þingmanni um að það væri mikið til vinnandi að hér yrði mikil framleiðsla á grænu eldsneyti til langrar framtíðar sem m.a. yrði nýtt á flugvélar sem hér fara um. En gerum það þá bara. Við þurfum ekki að undirgangast þetta delluregluverk með stórkostlegu tjóni. Hv. þingmaður er bara heiðarlegur með það að þetta eldsneyti verður auðvitað ekki til þegar þetta regluverk verður innleitt eins og það er. Já, ég hef nógan tíma núna. En eldsneytið verður ekki til þannig að það á að steikja íslenska hagsmuni, flugrekstraraðila, ferðaþjónustuaðila, þá sem flytja vörur til og frá landinu bara af því eldsneytið verður einhvern tíma til í framtíðinni. Þetta er algerlega fráleitt og ber ekki vott um neina víðsýni.

En til þess að koma inn á það sem hv. þingmaður spurði um, hvað svo, hvað gerist verði þetta ekki innleitt núna um áramótin, þá kom ég inn á það í undir lok fyrra svars míns að varðandi þessa tvo þætti, annars vegar losunarheimildirnar, þá höfum við alveg tíma til að glöggva okkur betur á þessu máli inn í næsta ár vegna þess að viðbótarheimildirnar falla undir 2025 og 2026, ekki 2024 sem er u.þ.b. að ganga í garð. Og varðandi jarðefnaeldsneytið þá er það ekki til. Icelandair og Play geta ekki keypt það. Það er ekki til og það verður ekki til í janúar og ekki febrúar, ekki mars eða maí. Það er ekki til. Þannig að við höfum nægan tíma til að glöggva okkur á þessu máli sem er verið að þvinga í gegnum þingið á fráleitum hraðar.


Ræðumaður: Bergþór Ólason

Frú forseti. Ég þakka hv. þm. Njáli Trausta Friðbertssyni fyrir andsvarið. Fyrst er það að segja að tækifærin hvað varðar aukna græna orkuframleiðslu eru hverfandi undir stjórn núverandi ríkisstjórnar. Ég hef lýst miklum áhyggjum af því og ég veit að hv. þm. Njáll Trausti Friðbertsson deilir þeim áhyggjum en hann styður nú samt þessa ríkisstjórn sem kemur hér engu í verk. Það væri kannski áhugavert ef hv. þingmaður færi hér í ræðu á eftir og útskýrði hvaða leið væri fær til að nýta þessi tækifæri eins og staðan lítur út núna. Við vorum að ræða í gær sérstök lög um skömmtunarstjóra rafmagns á Íslandi og hv. þingmaður stendur hér og talar um stórkostleg tækifæri í grænni orkuframleiðslu fyrir afhendingu eldsneytis á Keflavíkurflugvelli. Icelandair kemur nú bara beinlínis inn á það umsögn sinni, eins og ég kom inn á í ræðu minni, með leyfi forseta:

„Í dag er mjög svo takmarkað framboð í heiminum af SAF en hlutfall þess er einungis 0,1% af öllu eldsneyti sem notað er í flugi og verðið allt að áttfalt hærra.“

Síðan segir áfram, með leyfi forseta:

„Óvissa er til staðar varðandi ákvæði samkomulagsins um aðlögun Íslands og möguleika á að fá 100% endurgreiðslu í formi losunarheimilda á verðmun á öllu sjálfbæru flugvélaeldsneyti og jarðefnaeldsneyti á flugvöllum á Íslandi.“

Það er auðvitað bara vegna þessarar stöðu sem uppi er. Varan sem er andlag þessa regluverks er ekki til. Hún er ekki til og verður ekki til á Íslandi ef hæstv. ríkisstjórn heldur áfram að þvælast fyrir aukinni orkuframleiðslu. En varðandi áhrifin á íslenska flugrekendur, afsakið, ég verð að koma inn á það aftur í seinna andsvari, þá liggur fyrir með losunarheimildirnar að næsta ár er ekki undirorpið þessum viðbótarheimildum árin 2025 og 2026, þannig að það getur ekki haft nein raunveruleg áhrif. Hitt atriðið sem snýr að þessu sjálfbæra flugvélaeldsneyti er að það er ekki til og hvernig getur það haft áhrif í raun ef varan er ekki til, sem er andlag þess að hvatarnir virki.


Ræðumaður: Bergþór Ólason

Frú forseti. Ég ætla í þessari fyrstu ræðu minni þar sem við ræðum frumvarp til laga um viðskiptakerfi ESB með losunarheimildir, að reyna að ná utan um stóru myndina, aðdragandann, verklagið, ógnanirnar sem við stöndum frammi fyrir í tengslum við málið og hvernig það er innleitt. Síðan ætla ég að reyna að draga fram sjónarmið sem komið hafa fram, annars vegar hjá aðilum sem undir kerfið munu falla og öðrum eftir atvikum og sömuleiðis draga fram og benda á og ræða um þær ákvarðanir sem þegar hafa verið teknar af félögum sem undir þetta kerfi og regluverk falla og með hvaða hætti það endurspeglar það sem bíður okkar að kerfinu innleiddu.

Fyrst varðandi verklagið þá verð ég að segja að það er algert reginhneyksli að við fáum þetta mál inn í þingið þegar ellefu þingdagar voru eftir samkvæmt starfsáætlun og það bættist við einn, tólf þingdagar er svigrúmið sem þingið og þingnefnd fékk með styttum umsagnartíma aðila. Einn lykilaðili sem kom fyrir nefndina, að beiðni hennar sjálfrar, í raun krossaði sig og vottaði þingmönnum samúð hvað það varðaði að þurfa að setja sig inn í málið og reyna að átta sig á áhrifum þess á svo stuttum tíma því að í raun væri það ekki hægt, ekki bara vegna tímaskortsins heldur líka vegna þess að upplýsingar beinlínis vantaði sem nauðsynlegar eru til að glöggva sig á áhrifum regluverksins.

Hér er mál þar sem eru innleiddar 14 gerðir, sumar nýjar, sumar eldri og uppfærðar. Við erum fyrst og fremst að ræða tvær þeirra, reglur sem snúa að umhverfissköttum sem á að leggja á flug, millilandaflug, og umhverfissköttum sem á að leggja á millilandasiglingar. Það blasir við öllum að þetta eru lykilþættir í íslensku samfélagi og með það í huga hver landfræðileg lega Íslands er þá eru þessar samgöngur og flutningaleiðir alfa og omega alls þess sem varðar utanríkisviðskipti okkar og flutning fólks og vara til og frá landinu.

Ég verð að ítreka hér aftur áhyggjur mínar af því að okkur hafi að sáralitlu leyti gefist svigrúm til að greina aðra þætti frumvarpsins heldur en þessa tvo sem ég nefni hér og þeir svo fjarri því að vera greindir með fullnægjandi hætti að mínu mati.

Okkur hefur orðið tíðrætt hér í þingsal um þetta samkomulag sem hæstv. forsætisráðherra og Ursula von der Leyen, framkvæmdastjóri ráðherraráðsins, ef ég man titilinn rétt, gerðu hér í aðdraganda Evrópuhátíðarinnar í Hörpu. Það verður að halda því til haga, eins og hv. þm. Jakob Frímann Magnússon gerði áðan, að það samkomulag, sem er dálítið eins og að pissa í skóinn sinn, var gert í kjölfar, eins og ráðherrar höfðu lýst, mestu aðgerðar íslenskrar utanríkisþjónustu seinni tíma til að koma sjónarmiðum Íslands á framfæri. Árangurinn af þeirri stóru aðgerð sem hafði tekið langan tíma var enginn. Það er bara það sem hæstv. ráðherrar hafa sagt okkur frá hér í þinginu og í viðtölum í fjölmiðlum, hafa lýst miklum vonbrigðum með það hversu lítinn skilning Evrópusambandið sýndi sjónarmiðum Íslands. En síðan er kokkuð upp þessi tillaga sem þær semja um, hæstv. forsætisráðherra og Ursula von der Leyen, í kaffiboðinu í ráðherrabústaðnum. En það sem fæstir átta sig á eða muna eftir, eftir atvikum, kemur fram á bls. 29 í frumvarpinu, þ.e. hvað stendur í þessu samkomulagi. Þetta er allt saman tiltölulega skýrt og Evrópusambandið lítur svo á að málið sé afgreitt. Það er þessi aðlögun í gegnum 2025 og 2026 og 1. janúar 2027 tekur kerfið við íslenskum flugrekendum eins og það er, rétt eins og kerfið tekur við íslenskum skipafélögum eins og það er núna um áramótin. Ég fer í það á eftir.

Mér finnst nauðsynlegt að rifja upp út á hvað þetta samkomulag gengur. Á bls. 29 í bókinni sem rammar inn þetta frumvarp er sagt frá þessari sérstöku aðlögun fyrir Ísland:

„Íslensk stjórnvöld gerðu samkomulag við framkvæmdastjórn Evrópusambandsins um aðlögun Íslands við ákvæði tilskipunar (ESB) 2023/958. Hagsmunir Íslands í málinu sneru að því að jafna samkeppnisstöðu þeirra flugfélaga sem fljúga til og frá Íslandi og þeirra flugfélaga sem fljúga um aðra flugvelli innan Evrópska efnahagssvæðisins en flugleiðir til Íslands eru mun lengri en meðalflugvegalengd á milli annarra flugvalla innan Evrópu. Aðlögun fyrir Ísland felur nánar tiltekið í sér að:

1. Ísland getur framlengt núverandi kerfi endurgjaldslausra losunarheimilda út árið 2026 þegar endurgjaldslausri úthlutun losunarheimilda verður hætt innan Evrópska efnahagssvæðisins.“

Um þetta er það að segja að þetta er tímabil sem kerfið er í aðlögun hvort sem er, gagnvart þeim aðilum sem undir það falla. Ég hef ekki fengið greiningu á því hver viðbótarávinningur íslenskra stjórnvalda er innan þessa tímaramma en í stóru myndinni, fyrir Evrópusambandið, þá skipti þetta engu máli. Þetta var ódýrt, þetta var hundur að henda í borðið. En það var mikið með þetta gert.

En hver er síðan staðreyndin? Hvað tekur við? Þann 1. janúar 2027 tekur kerfið við eins og það er. Það er á engan hallað þegar sérstaklega eru rifjuð upp ummæli hæstv. núverandi fjármálaráðherra, Þórdísar Kolbrúnar Reykfjörð Gylfadóttur, sem lýsti þessu sem stærsta hagsmunamáli og flóknasta sem á fjörur utanríkisþjónustunnar hefði rekið á seinni tímum og efnahagslega er sennilega nokkurn veginn sama hversu langt aftur við förum.

Svo er það liður nr. 2:

„Ísland fær sömu sérlausn og Malta og Kýpur varðandi 100% endurgreiðslu á verðmun á öllu sjálfbæru flugvélaeldsneyti og jarðefnaeldsneyti.“

Um þetta segir m.a. í umsögn Icelandair sem barst umhverfis- og samgöngunefnd 7. desember sl., með leyfi forseta:

„Í dag er mjög svo takmarkað framboð í heiminum af SAF“ — þ.e. sjálfbæru flugvélaeldsneyti — „en hlutfall þess er einungis 0,1% af öllu eldsneyti sem notað er í flugi og verðið allt að áttfalt hærra.“

Er þetta lausn sem er boðlegt að setja inn í samkomulag sem þetta þegar valkosturinn er ekki til staðar, þ.e. að segja að 0,1% af þessu sjálfbæra flugvélaeldsneyti spili eitthvert hlutverk í heildareldsneytisnotkun flugflotans sem fer hér yfir Atlantshafið og víðar? Þetta er auðvitað einhver þvæla og fullkomin sýndarmennska. Nú þegar er verðið orðið áttfalt hærra heldur en á hefðbundnu flugvélaeldsneyti og það mun bara gírast upp jafnt og þétt eftir því sem kröfurnar um íblöndun verða hærri hlutfallslega. Hér er sömuleiðis varað við því að það litla eldsneyti sem er til þessarar gerðar verði ekki í boði á Íslandi og að þar með verði óvissa uppi, eins og segir hér, með leyfi forseta:

„Óvissa er til staðar varðandi ákvæði samkomulagsins um aðlögun Íslands og möguleika á að fá 100% endurgreiðslu í formi losunarheimilda á verðmun á öllu sjálfbæru flugvélaeldsneyti og jarðefnaeldsneyti á flugvöllum á Íslandi. Verði SAF ekki afgreitt í dreifikerfi eldsneytis á Keflavíkurflugvelli mun aðgengi íslenskra flugfélaga að endurgreiðslu ekki vera til staðar.“

Þetta er búið að binda okkur inn í og umlykja slíkum húrrahrópum að það er eins og önnur eins viðskiptasnilld hafi aldrei áður rekið á fjörur okkar hvað varðar þann samning sem forsætisráðherra og von der Leyen gerðu í ráðherrabústaðnum.

Það er auðvitað bara þannig að það er búið að plata okkur. Það er búið að plata okkur inn í þetta kerfi Evrópusambandsins sem er hannað utan um hagsmuni þjóða sem eru allt aðrir hagsmunir heldur en við höfum hér á Íslandi. Hér er kerfi sem er ætlað til þess að troða fólki sem vill ferðast með flugvél í járnbrautarlest. Það er bara sagt eins og það er. Það er verið að búa til kerfi sem er ætlað til þess að troða fólki sem vill fljúga í járnbrautarlest. Slíkar höfum við ekki hér á landi, hvorki innan lands né milli landa. Það er alveg fráleitt fyrir Ísland, sem er í raun fremst allra þjóða og hefur verið það lengi í að nýta endurnýjanlega orku til að hita heimili og knýja áfram það sem knúið er áfram með rafmagni, að við finnum okkur í þeirri stöðu að ætla að skerða samkeppnisstöðu landsins stórlega með því að undirgangast þetta regluverk.

Hv. þm. Njáll Trausti Friðbertsson hefur komið í nokkur andsvör hér fyrr í dag og það var svo mikill munur á tóni hv. þingmanns í andsvörum gagnvart hv. þm. Sigmundi Davíð Gunnlaugssyni annars vegar og hv. þm. Þórunni Sveinbjarnardóttur hins vegar að manni datt helst til hugar að hann hefði verið þvingaður til að samþykkja lög á verkfall flugvirkja á milli andsvara. En hv. þm. Njáll Trausti Friðbertsson hafði nú jafnað sig fyrir næsta andsvar sem var á pari við það sem veitt var til hv. þm. Sigmundar Davíðs Gunnlaugssonar, þegar hann fór í andsvar við hv. þm. Jakob Frímann Magnússon sem mæltist vel hér í ræðu sinni.

En þá kem ég að 3. lið sérstöku aðlögunarinnar fyrir Ísland þar sem segir, með leyfi forseta:

„Í skýrslu framkvæmdastjórnarinnar (ESB) skv. 5. mgr. 10. gr. ETS-tilskipunarinnar verður árið 2026 lagt mat á flugtengingar Íslands að teknu tilliti til samkeppnisstöðu, hættu á kolefnisleka auk umhverfis- og loftslagsáhrifa og þeirra aðlagana sem koma fram í ákvörðun sameiginlegu EES-nefndarinnar um upptöku tilskipunar 2023/958. Þetta mat mun varða veginn í viðræðum um breytingar á ETS-kerfinu.“

Þetta mat sem á að fara fram árið 2026 á að varða veginn í viðræðum um breytingar á ETS-kerfinu. Þetta er auðvitað bara eitthvert „jargon“, virðulegur forseti. Það á að fara í gegnum eitthvert mat árið 2026 og við vitum nú á hvaða hraða samningamenn Evrópusambandsins hreyfa sig þegar þeir ætla ekki að ná árangri. Ég er hræddur um að þeir sem fá þetta verkefni í hendurnar fyrir hönd íslensku þjóðarinnar verði teymdir á asnaeyrunum þarna fram undir nóvember, desember 2026 og þá verði býsna mörg sund lokuð gagnvart því að verja íslenska hagsmuni.

Þetta er partur af því með hvaða hætti svona regluverki tekst að hræða líftóruna úr fyrirtækjum og rekstraraðilum sem undir regluverkið heyra. Ég mun koma betur inn á umsögn Icelandair í síðari ræðum en í umsögninni og öðrum umsögnum mörgum hverjum er lýst yfir mikilli varúð gagnvart því sem bíður ef kerfið tekur við 1. janúar 2027 eins og það er. En lokamálsgreinin sem hv. þm. Njáll Trausti Friðbertsson hefur mikinn áhuga á að lesa upp úr undirstrikar hvað það kerfi sem búið er að þvæla okkur inn í setur fyrirtæki eins og Icelandair og Play í viðkvæma stöðu. Ég held að fyrirtækin hreinlega þori ekki öðru en að kyngja þessu eins og það er núna í þeirri von að einhvern veginn reddist þetta fyrir árslok 2026. En miðað við það hvernig 3. liðurinn er teiknaður upp hérna þá finnst mér ekki skína í gegn mikill áhugi á raunverulegri uppstokkun. Þá væri líka sú vinna í gangi miklu fyrr heldur en á árinu 2026 gagnvart einhverju sem tekur gildi 1. janúar 2027.

Það var í þessu samhengi sem við þingmenn Miðflokksins settum fram óskir okkar eða kröfur eftir atvikum, eftir því hvernig við lítum á það, við skulum kalla það óskir og ég er ánægður með að hv. umhverfis- og samgöngunefnd hafi fallist á sjónarmið þar að lútandi, þar sem við óskuðum eftir því að inn í bráðabirgðaákvæði yrði settur mekanismi þar sem stjórnvöldum yrði uppálagt að upplýsa þingið um undirbúning fyrir þessar samningaviðræður, hvernig hann gengi og hvernig á honum væri haldið og sömuleiðis þau áhrif sem kerfið hefði haft á fyrstu stigum eftir að það er innleitt á þessum undanþágutíma. Það segir í þessu ákvæði til bráðabirgða, með leyfi forseta:

„Lögð er til breyting um að við lögin bætist ákvæði til bráðabirgða. Er lagt til að ráðherra skuli fyrir árslok 2024 og 2025 gefa Alþingi skýrslu um efnahagsleg áhrif ETS-kerfisins á Ísland, þar á meðal hvort Ísland njóti ekki aðlögunar í samræmi við samkomulag við framkvæmdastjórn Evrópusambandsins. Í skýrslunni skulu koma fram upplýsingar um viðræður við Evrópusambandið vegna aðlögunar gagnvart öllum breytingum á regluverki ESB með losunarheimildir og með hvaða hætti best verður tekið tillit til sérstöðu Íslands, meðal annars vegna landfræðilegrar legu, auk annarra þátta sem kunna að varða hagsmuni Íslands þegar aðlögun í flugi, samkvæmt ákvæðum laganna, lýkur. Ásamt því skal annars vegar koma fram í skýrslunni mat á umfangi áhrifa á aðlögunartíma og hins vegar hvort óbreytt kerfi bíði íslenskra flugrekenda 1. janúar 2027, með tilliti til efnahagslegra hagsmuna þjóðarinnar og rekstrarlegra skilyrða flugrekenda.

Markmið tillögunnar er að Alþingi verði upplýst tímanlega um undirbúning og eftir atvikum viðbrögð íslenskra stjórnvalda gagnvart viðskiptakerfi ESB með losunarheimildir og innleiðingu þess. Ásamt því að mat á umfangi áhrifa aðlögunartíma annars vegar og ef óbreytt ETS-kerfi bíður íslenskra flugrekenda 1.janúar 2027 og hver áhrif af því yrðu fyrir efnahagslega hagsmuni þjóðarinnar og rekstrarleg skilyrði flugrekenda.“

Það sem við vildum ná fram með þessu, sem kemur fram í nefndaráliti meiri hluta umhverfis- og samgöngunefndar, er að við hefðum tækifæri til að ná í skottið á stjórnvöldum gagnvart því hvernig þetta gengi fram þegar blasti við að málið yrði keyrt hér í gegnum þingið með þeim hætti sem ég lýsti í upphafi ræðu minnar. Ég held að það sé algjört lykilatriði fyrir okkur, ef mál þróast með þeim hætti sem ég óttast að verði raunin, að við verðum tilbúin til að stíga tímanlega inn í. Þess vegna settum við inn hér árslok 2024 og árslok 2025 sem er ári áður en aðlögunartíminn klárast. Svo verða þessi mál auðvitað í gegnum árið 2026 bara almennri umræðu undirorpin, hefðbundnum skýrslubeiðnum og fyrirspurnum og þar fram eftir götunum. En þarna er búið að setja stjórnvöld í þá stöðu að þurfa að standa fyrir máli sínu a.m.k. einu sinni innan þess kjörtímabils sem nú stendur ef þessi ríkisstjórn skakklappast til loka september 2025, sem eru allar líkur á, þykir manni.

Með því að draga slíkar upplýsingar fram þá teljum við að líkurnar aukist á því að við getum undirbúið viðbrögð sem ég tel miklar líkur á að verði nauðsynlegt að grípa til, stefni í það að 1. janúar 2027 taki regluverkið við eins og það er og mæti íslenskum flugrekendum með mjög alvarlegum áhrifum vegna þess að landfræðileg staða Íslands orsakar það að miklu meiri kostnaður fellur á íslensk flugfélög heldur en þau sem fljúga beint yfir Atlantshafið. Það mun stórraska flugrekstri hér á Íslandi; draga úr framboði, hækka verð flugmiða og svo mætti áfram telja. Það er auðvitað stefna Vinstrihreyfingarinnar – græns framboðs þannig að ég hef mikinn skilning á því að þeim flokki sé áfram um að þetta verði innleitt með sem mest íþyngjandi hætti. En það breytir því ekki að það getur ekki verið stefna ríkisstjórnarinnar að valda íslensku samfélagi sem mestu tjóni með þessari innleiðingu.

Ég á umtalsvert mörg atriði eftir til að fara inn á og bið því hæstv. forseta að setja mig aftur á mælendaskrá og ég mun koma þeim sjónarmiðum að jafnt og þétt hér á næstunni.


Ræðumaður: Sigmundur Davíð Gunnlaugsson

Frú forseti. Hvers vegna værum við í gríðarlegum vandræðum ef við gæfum ekki eftir núna? Það er vegna þess að þessi ríkisstjórn ákvað að hoppa út í kviksyndið sem er stefna Evrópusambandsins í loftslagsmálum og sökkva fyrir vikið neðar og neðar þannig að þegar hent er til stjórnarinnar smáspotta þá er hún til í að gefa hvað sem er eftir fyrir það. Eru bresku flugfélögin í sömu stöðu? Nei, þau eru ekki sömu stöðu og íslensku flugfélögin sem þessari ríkisstjórn hefur tekist að hræða að því marki að þau bara vonast til þess að þetta klárist og eitthvað gerist í millitíðinni áður en hörmungarnar allar verða, sem hæstv. fjármálaráðherra núverandi var búin að vara okkur við hér og fleiri ráðherrar þessarar ríkisstjórnar. Og af því að hv. þingmaður talar um mikilvægi þess að ræða innihaldið og ekki frasa þá er ég auðvitað algjörlega sammála því að það er mikilvægt í öllum málum að ræða innihaldið, en þessu máli einmitt hefur verið pakkað inn í grænar umbúðir og ég myndi segja, frú forseti, eins og ég mun fara yfir í seinni ræðum, hreinum blekkingum beitt. Hv. þingmaður talar um tímalínu, mikilvægi þess að fara yfir tímalínuna í réttri röð, og ég mun gera það líka, mjög ítarlega, í þessari umræðu. En megintímalínan er þessi, frú forseti: Jafnvel ráðherrar þessarar ríkisstjórnar og þingmenn meiri hlutans komu hér upp og sögðu að þetta væri erfiðasta mál sem við hefðum staðið frammi fyrir frá EES nokkru sinni. Þetta væri hræðilegt mál og mætti aldrei samþykkja það. Svo samþykktu þau það með tveggja, þriggja ára fresti af því að afleiðingarnar koma í ljós í tíð einhverrar annarrar ríkisstjórnar.


Ræðumaður: Sigmundur Davíð Gunnlaugsson

Frú forseti. Yfirlýsingar og mat fulltrúa flugfélaganna í umsögnum og fyrir nefndum hafa verið kúnstugar svo ekki sé fastar að orði kveðið vegna þess að þar var lýst gríðarlegum áhyggjum af því í hvað stefndi og því sem stæði til að gera, en að miðað við það sem þeim hefði verið sagt þá væri líklega best að samþykkja þetta í trausti þess að ríkisstjórnin myndi leysa málið í millitíðinni. Eins og ég nefndi í ræðu minni, frú forseti, þá held ég að almenningur geri sér nú grein fyrir því að þessi ríkisstjórn mun ekki leysa neitt í millitíðinni, hvorki á öðrum sviðum né þessu, kannski allra síst á þessu sviði í ljósi undirgefni þessarar ríkisstjórnar gagnvart Evrópusambandinu, sem er auðvitað margítrekuð. En hvað sem því líður þá er það auðvitað meginmarkmið flugfélaganna að viðhalda sinni samkeppnisstöðu og ef kostnaðaraukinn dreifist jafnt á alla, þ.e. önnur flugfélög í Evrópu og Ameríku líka, kostnaður farþega um allan heim, um alla Evrópu og öll bandaríki Norður-Ameríku, eykst jafn mikið, þá geta flugfélögin kannski sætt sig við það. En ég og við, tel ég, öll hér, erum fulltrúar almennings og við viljum ekki að allur almenningur sé á öllum sviðum látinn borga meira fyrir að fá að vera til þó að menn reyni að jafna einhverja samkeppnisstöðu milli fyrirtækjanna og öll fyrirtækin rukki fólk meira. Það er ekki okkar hlutverk að gera fyrirtækjunum kleift að rukka almenning meira. Okkar hlutverk á að vera að gera lífið betra og ódýrara, frú forseti.


Ræðumaður: Sigmundur Davíð Gunnlaugsson

Frú forseti. Ég hef mjög miklar áhyggjur af þessum málum og hef lýst því margítrekað. Ég minni á að fyrsta ræða mín sem formanns Miðflokksins á fyrsta  landsþingi flokksins fjallaði nánast eingöngu um loftslagsmál og umhverfismál, en það er vegna þess að ég taldi og tel enn að verið sé að nálgast þetta stóra viðfangsefni á rangan hátt á svo mörgum sviðum. Það er nú reyndar orðið einkenni stjórnmálanna nú til dags að því stærri sem vandamálin eru þeim mun vitlausari eru lausnirnar. En já, ég held að það sé full ástæða til að hafa áhyggjur af því að það séu loftslagsbreytingar í gangi. Við mannkynið erum í eðli okkar íhaldssöm og viljum hafa hlutina eins og þeir voru því að hitt kallar á aðlögun. En þó er óhjákvæmilegt að sinna aðlöguninni og bregðast við þeim breytingum sem verða á veðurfari. Við þekkjum þetta af reynslu okkar um aldir, Íslendingar, að við höfum þurft að aðlagast breyttu veðurfari, loftslagsbreytingum, til að mynda þegar fór að kólna hér á landi og til urðu nýir jöklar og fyrri jöklar stækkuðu og landið var ekki eins búsældarlegt og áður var. Þá þurftum við að aðlagast og það var örugglega erfitt. En nú þegar er svona  heldur að hlýna og jöklar að skreppa saman aftur þá þurfum við líka að aðlagast þeim aðstæðum. Sem betur fer er mannkynið búið mikilli aðlögunarhæfni en það er, eins og ég nefndi áðan, líka einkenni okkar mannanna að vera tiltölulega íhaldssöm og halda hlutunum í sama horfi og við munum reyna hvað við getum til að koma í veg fyrir breytingar sem eru til óheilla fyrir okkur.


Ræðumaður: Sigmundur Davíð Gunnlaugsson

Frú forseti. Þessu er tiltölulega auðsvarað: Ég vil alls ekki að Ísland dragist inn í  þá svikamyllu sem Evrópusambandið hefur sett upp í tengslum við loftslagsmálin, svikamyllu sem er aldeilis ekki til þess fallin að leysa nokkurn loftslagsvanda. Hún er fyrst og fremst ætluð til þess að ná auknum tökum, auknum völdum yfir borgurunum og leggja á þá auknar álögur, færa okkur áratugi aftur í tímann, eins og ég nefndi áðan, og refsa sérstaklega hinum tekjulægri fyrir að vera til; fyrir að leyfa sér að fara í ferðalag til útlanda, fyrir að kaupa bíl og keyra um á eigin bíl o.s.frv. Það er algjörlega afleitt, og ég er margbúinn að segja þetta í þessum ræðustól og víðar, að íslenska ríkisstjórnin skuli hafa látið draga sig inn í þennan óheillavagn Evrópusambandsins í umhverfismálum eða loftslagsmálum í stað þess að líta til íslenskra aðstæðna, taka mið af þeim og gera þannig miklu meira gagn í umhverfismálum  en að elta ESB þar sem aðstæður eru allt aðrar og ákvarðanir eru teknar á mjög undarlegan hátt og skila litlum árangri. Þá hefði Ísland átti að móta sína eigin stefnu og fylgja henni í samræmi við það sem við höfðum gert áratugum saman og náð meiri árangri en nokkurt annað land í umhverfismálum. Það voru mikil mistök af hálfu þessarar ríkisstjórnar að binda sig alveg við Evrópusambandslestina í umhverfismálum. Raunar er það kannski ekki einu sinni sanngjörn samlíking því að stjórnin virðist hafa stillt sér upp fyrir framan lestina og viljað vera í fremstu röð og láta Evrópulestina ýta sér áfram hvert sem sú lest kynni að fara.


Ræðumaður: Sigmundur Davíð Gunnlaugsson

Frú forseti. Það hvernig staðið hefur verið að vinnslu þessa máls hér á Alþingi er í sjálfu sér hneyksli og kom held ég megi segja öllum á óvart, sérstaklega í ljósi þess hversu stórt og vafasamt málið er. Ég segi vafasamt vegna þess að margir hæstv. ráðherrar höfðu varað við nokkrum þáttum þessa máls en þó sérstaklega því er varðar flug, en skyndilega birtist þetta hér í aðdraganda jóla og ákvörðun tekin um það af hálfu meiri hlutans, af hálfu ríkisstjórnarinnar, að það skyldi keyra þetta mál í gegn með hreint ótrúlegum hætti án eðlilegrar þinglegrar meðferðar.

Ég leyfi mér að segja það, frú forseti, að ekkert í meðferð þessa máls var eðlilegt í ljósi þess hvernig við teljum að þurfi að nálgast meðferð mála á Alþingi. Þetta gekk bara út á það að klára málið sem hraðast og klára það hvers vegna? Jú, klára það fyrir Evrópusambandið. Þetta mál er enn eitt dæmið um undirgefni þessarar ríkisstjórnar gagnvart Evrópusambandinu en e.t.v. hið versta, a.m.k. eitt hið versta, enda höfðu, eins og ég sagði áðan, ráðherrar í ríkisstjórninni útskýrt fyrir okkur úr þessum ræðustóli að málið væri stórhættulegt. Hæstv. núverandi fjármálaráðherra, þá utanríkisráðherra, Þórdís Kolbrún Reykfjörð Gylfadóttir, hafði sagt að þetta væri erfiðasta málið sem Ísland hefði staðið frammi fyrir vegna þátttökunnar í EES-samningnum og það kæmi ekki til greina að samþykkja málið, a.m.k. ekki óbreytt. Þau orð vöktu athygli mína. Mér þótti ánægjulegt að heyra að það væru einhver merki um að þessi ríkisstjórn ætlaði loksins að standa í lappirnar gagnvart Evrópusambandinu en þessi viðbót, a.m.k. ekki óbreytt, olli mér áhyggjum eins og ég lýsti á sínum tíma ítrekað, því það sem ég óttaðist var að það væri ekki meiri alvara á bak við yfirlýsingar hæstv. ráðherra og annarra um að standa í lappirnar í þessu máli en svo að fundið yrði fyrsta tækifærið til að gera málamyndabreytingar og réttlæta þannig eftirgjöf í málinu, sem kom á daginn.

Frú forseti. Þér munið eflaust eftir því þegar mikla Evrópuhátíðin var haldin hér í bæ og Ursula von der Leyen, fulltrúi Evrópusambandsins, mætti til leiks og hitti strax á leiðinni af Reykjavíkurflugvelli hæstv. forsætisráðherra á fundi í ráðherrabústaðnum. Þar var tilkynnt eftir stuttan fund, tilkynnt á blaðamannafundi, að komin væri niðurstaða í þetta mál sem þessi ríkisstjórn hafði talið hið erfiðasta sem á fjörur okkar hefði rekið vegna þátttökunnar í EES-samstarfinu. Og hver var niðurstaðan? Hún var sú að Ísland fengi frest í tvö, þrjú ár til að aðlagast — nei, ekki til að aðlagast heldur til að búa sig undir þær hörmungar allar sem hæstv. ráðherrar voru búnir að lýsa hér ítrekað í fjölmiðlum. Við fengjum tveggja, þriggja ára gálgafrest. Þetta var okkur kynnt sem einhvers konar sigur í málinu en þegar spurt var út í raunverulegar afleiðingar af þessu sögulega samkomulagi hæstv. forsætisráðherra og Ursulu, til að skemma ekki gleðina á Evrópumannahátíðinni í Reykjavík, þá var fátt um svör. Enn hafa ekki fengist svör um það nákvæmlega hvað gerist eftir þennan frest en þó vonast menn til að á einhvern hátt verði þetta í lagi, að tíminn nýtist til að Ísland vinni einhverja sigra í viðræðum við Evrópusambandið.

Við sem þekkjum þessa ríkisstjórn og hvernig stjórnmálin hafa gengið fyrir sig hér á landi vitum auðvitað að þetta var bara brella, nákvæmlega eins og ég hafði óttast og haft orð á að yrði líklegasta niðurstaðan. Þetta var brella til að fresta vandanum fram yfir stjórnartíð þessarar ríkisstjórnar eins og á við í svo mörgum málum. Meginmarkmiðið hjá stjórninni er að ýta á undan sér vandanum, sama hversu stór hann er, ýta honum á undan sér þannig að einhverjir aðrir þurfi að fást við hann.

Nú er hún aldeilis búin að búa til vandamál fyrir framtíðina sem forstjórar flugfélaganna hafa lýst sem miklum hörmungum þótt sumir forsvarsmenn flugfélaganna telji rétt að samþykkja málið, trúandi því sem ráðherrar í ríkisstjórninni hafa sagt þeim um að þetta verði leyst í millitíðinni. Við vitum öll að þetta verður ekki leyst í millitíðinni. Við vitum að þegar búið er að gefa eftir gagnvart Evrópusambandinu þá þýðir ekkert að koma eftir tvö til þrjú ár og segja: Heyrðu, þetta er farið að valda okkur áhyggjum, að fresturinn okkar sé að líða, og eruð þið ekki til í að laga þetta? Nei, ef menn hafa það ekki í sér að semja á meðan við höfum samningsstöðu eða höfum réttinn til að verja okkar hagsmuni þá er ekki við því að búast að Evrópusambandið muni gefa neitt eftir síðar. Það er fráleitt. Það er fráleitt yfir höfuð að ráðherrum þessarar ríkisstjórnar detti í hug að almenningur eða forstjórar fyrirtækja trúi því að málið verði leyst í millitíðinni og Evrópusambandið muni allt í einu finna í hjarta sínu ástæðu til að taka tillit til íslenskra aðstæðna. Og hverjar eru íslenskar aðstæður? Jú, eins og ráðherrarnir sjálfir útskýrðu þá erum við Íslendingar búsettir á eyju. Þetta kann að hafa komið einhverjum bírókrötum hjá Evrópusambandinu á óvart en þau skilaboð voru þó send út og útskýrt að þessi áform Evrópusambandsins um nýjar álögur, ný gjöld á flug, myndu hafa sérstaklega óheppileg áhrif fyrir Íslendinga.

Það er kannski rétt að minna á það, frú forseti, fyrir þá sem koma nýir að málinu að þetta gengur út á, af hálfu Evrópusambandsins, að reyna að draga úr flugferðum, reyna að fá fólk til að fljúga minna og nýta þá frekar járnbrautarlestir eða einhverja aðra kosti í samgöngum, reiðhjól væntanlega, rafskútur og slíkt, alla vega að fólk hætti að fljúga eins mikið og raunin er. En þetta, fyrir vikið, kemur sérstaklega illa við okkur Íslendinga vegna þess að við förum ekki með járnbrautarlest til annarra landa. Við getum ekki ferðast til annarra landa nema með flugi — jú, eða kannski Norrænu eða öðrum skipum en almennt ferðast Íslendingar með flugi.

Fyrir vikið bitnar þetta á öllum almenningi á Íslandi og möguleikum okkar til að viðhalda þeirri tiltölulega nánu tengingu sem við höfum haft við umheiminn í krafti þess að á Íslandi er tengimiðstöð flugs á Norður-Atlantshafi. Það var hitt atriðið sem olli stjórnvöldum og mér miklum áhyggjum, það voru áhrif þessa máls á stöðu okkar sem tengimiðstöðvar á Atlantshafinu í flugi því að þessi áform lögðust alveg sérstaklega þungt á Ísland. Gerður var samanburður, það voru raunar rannsóknir á því og ég mun fara yfir þær hérna í seinni ræðum, það voru gerðar rannsóknir á því hversu mikil áhrif þetta myndi hafa á stöðu okkar sem tengimiðstöðvar á Atlantshafinu. Þau áhrif voru metin gífurleg. Þetta viðurkenndu ráðherrarnir á sínum tíma. Afleiðingin yrði sú að flug til og frá landinu yrði miklu dýrara, og það var svo sem bara tilgangurinn að gera flug dýrara, en einnig þau að samkeppnisstaða þeirra flugfélaga sem fljúga til og frá landinu og nota þetta sem tengimiðstöð myndi skerðast verulega. Fyrir vikið myndi flugferðum til og frá landinu fækka umtalsvert og áfangastöðum fækka verulega einnig. Þetta hefði áhrif á allt í hagkerfi landsins og raunar á samfélagið allt, þegar möguleikar okkar á að ferðast til og frá löndum minnkuðu þá teldu fyrirtæki síður eftirsóknarvert að starfa hér á Íslandi eða fjárfesta og lífsgæði landsmanna myndu skerðast með færri, takmarkaðri og dýrari flugferðum.

Nú segja þeir hæstv. ráðherrar og nefndarmenn sem fyrir þessu tala í umhverfis- og samgöngunefnd að þetta verði allt í lagi, vonandi, vegna þess að seinna, sem sagt eftir frestinn sem Ursula veitti Íslendingum í tvö, þrjú ár, verði hvort eð er farið að leggja hærri gjöld á aðra sem fljúga út fyrir loftrými EES-svæðisins eða Evrópusambandsins, að þetta verði allt í lagi af því að samkeppnisstaðan haldist nokkuð jöfn. Allir lendi í því að borga dýrari flugferðir. Eitt muni yfir alla ganga að því leyti að það verði dýrara að ferðast og færri muni þá treysta sér til þess eða hafa efni á því en það muni eiga við um hina líka, hvort sem þeir eru að fljúga frá Evrópu til Bandaríkjanna eða bara innan Evrópu. Við þetta er nú eitt og annað að athuga, frú forseti. Í fyrsta lagi er ekkert fast í hendi með þetta. Þetta er einhvers konar von, villuljós sem kveikt var til að reyna að fá menn til að afgreiða þetta mál og treysta á að ríkisstjórnin eða ráðherrar hennar yrðu komnir til annarra starfa þegar áhrifin kæmu fyllilega í ljós.

En svo er hitt sem er það að burt séð frá þessu þá standa eftir algerlega óhögguð — frú forseti, ég þakka hv. þm. Ingu Sæland fyrir að veita mér hvatningu hér og vonandi gerir hv. þingmaður sér grein fyrir því hversu mikilvægt mál þetta er — þau rök að Ísland, ólíkt flestum öðrum Evrópulöndum, þarf að reiða sig á flugferðir og tiltölulega langar flugferðir oft á tíðum, oftast, til að landsmenn geti komist til annarra landa. Það breytist ekkert. Að því leyti skerðist réttur og staða landsmanna á Íslandi samanborið við aðra, samanborið við t.d. Þjóðverja sem geta hoppað upp í lest og farið til einhverra sjö annarra landa, held ég að sé, með því að fara yfir landamæri Þýskalands, og svo um alla Evrópu. Þetta geta Íslendingar ekki. Við búum á eyju. Eins og ég nefndi hérna áðan þá voru þær upplýsingar sendar til Evrópusambandsins og það bárust einhver svör um að menn gerðu sér grein fyrir því en svo auðvitað eins og svo oft þá komu engar lausnir í samræmi við það.

Niðurstaðan er sú að hér erum við að fjalla um mál — og hér er ég bara, frú forseti, að tala um flugmálin. Ég á eftir í seinni ræðu að fjalla um siglinga- eða flutningamálið og ýmislegt fleira í þessum ótrúlega pakka 14 innleiðinga sem stendur til að troða í gegnum þingið með óforsvaranlegum hætti, en hvað flugmálið varðar þá stöndum við Íslendingar frammi fyrir því að það verður dýrara og miklu erfiðara fyrir landsmenn að ferðast til annarra landa, enda er leikurinn til þess gerður. Menn hafa stundum vikið sér undan því en ekki alltaf. Stundum hafa ráðherrar bara viðurkennt að þetta sé ætlað til þess að fólk sé ekki að þvælast svona mikið milli landa. Það er illa séð að almenningur sé að fara einhverjar óþarfaferðir til Kanaríeyja eða Kaupmannahafnar eða hvert sem er og þess vegna skal fólki refsað fyrir það, refsað fyrir að vera að þvælast eitthvað til annarra landa.

Hver er afleiðingin? Hver verður afleiðingin? Hver er tilætluð afleiðing? Hún er sú að tekjulægra fólk mun ekki lengur hafa efni á því að ferðast of mikið með flugi. Evrópusambandið leggur nú alveg sérstakt hatur á þessi svokölluðu lággjaldaflugfélög og telur þau til þess fallin að auka ferðalög, auka ferðalög fólks sem hefur ekki mikil fjárráð, þannig að markmiðið sem ríkisstjórn Íslands tekur undir með Evrópusambandinu og ætlar að samþykkja er að tekjulægra fólk ferðist minna. Þetta tengist auðvitað áformunum um að það verði dýrara og erfiðara að eiga og reka fjölskyldubíl. Markmiðið er í raun að færa samfélagið, eins og svo margt sem tengist þessari loftslagsstefnu Evrópusambandsins, áratugi aftur í tímann til þess tíma þegar einungis hinir tekjuhærri gátu leyft sér að ferðast til útlanda, einungis þeir tekjuhærri áttu eigin bifreið. Markmiðið er að sópa öllum upp í borgarlínuna og fólk geti þá ferðast hvert sem borgarlínan gengur en helst ekki meira en það.

Það sem er þó ekki síður áhyggjuefni við þetta mál er hversu ríkisstjórnin hefur sýnt af sér eindreginn vilja til að fórna hagsmunum landsins, til að lúffa, til að gefa eftir gagnvart Evrópusambandinu, því þetta var mál, frú forseti, þeirrar gerðar að ráðherrarnir meira að segja komu hér í ræðustól og sögðu: Þetta er erfiðasta mál sem við höfum staðið frammi fyrir og kemur ekki til greina að samþykkja þetta. Þetta nefndi ég hér í upphafi en ég nefndi líka að við höfðum þá þegar reynslu af eftirgefanleika þessarar ríkisstjórnar, undirgefni, leyfi ég mér að segja, gagnvart Evrópusambandinu. Fyrir vikið hefur ríkt ótti um að sú yrði raunin með þetta mál líka hvað sem leið digurbarkalegum yfirlýsingum hæstv. ráðherra, ekki hvað síst Sjálfstæðisflokksins. En enn og aftur komust þessir hæstv. ráðherrar að þeirri niðurstöðu á endanum að rétt væri að lúta í gras gagnvart ESB, fórna hagsmunum landsins, fórna hagsmunum alls almennings á Íslandi og fyrirtækja til ára og áratuga en samhliða því veita Evrópusambandinu aukið vald til að tukta íslenskan almenning til því að þetta opnar á þessi 14 mál sem á að troða hérna í gegn, þessar 14 gerðir, opnar á að Evrópusambandið geti í framhaldinu bara útfært þetta að vild, því eins hrikalegar og afleiðingarnar af þessum fyrstu skrefum verða þá er um leið verið að opna á áframhaldandi álögur, hækkanir, aukinn kostnað á íslenskan almenning og þá munu framtíðarríkisstjórnir eiga mun erfiðara með að koma vörnum við eftir að þessi ríkisstjórn er búin, einu sinni sem oftar, að gefast upp á að verja íslenska hagsmuni.


Ræðumaður: Bergþór Ólason

Virðulegur forseti. Það hefur legið fyrir lengi að það væri nauðsynlegt að breyta nálgun á gjaldtöku af akstri og ökutækjum. Vandamálið er að ríkisstjórnin, þrátt fyrir allan sinn tíma við völd, hefur ekki farið í heildstæða skoðun sem nauðsynleg er í þessum efnum. Við í þingflokki Miðflokksins höfum áhyggjur af því að hér verði bara hrein viðbót við það sem fyrir er í mjög gjaldteknum skattstofnum sem eru akstur, ökutæki og umferð þannig að við munum greiða atkvæði gegn þessu frumvarpi eins og það liggur fyrir. Við hvetjum ríkisstjórnina til þess að fara í raunverulega heildstæða skoðun því að það sem blasir við okkur núna er allt gamla gjaldakerfið, það sem við bætist hér ofan á og síðan höfum við þrístökk samgönguráðherra þar sem á að bæta við nýrri gjaldtöku; tafagjöldum vegna samgöngusáttmála höfuðborgarsvæðisins, nýjum gjöldum á öll jarðgöng, gömul og til framtíðar, og síðan allar þær framkvæmdir sem liggja undir í lögum um samgöngusamstarfsverkefni. Þannig að við gjöldum varhuga við því að bæta við hreinni gjaldtöku með þessum hætti og hvetjum stjórnvöld til þess að fara í raunverulega heildstæða skoðun sem svo sannarlega veitir ekki af.


Ræðumaður: Bergþór Ólason

Virðulegur forseti. Það er auðvitað með ólíkindum að við séum hér að vinna að afgreiðslu máls um skömmtunarstjóra rafmagns á Íslandi. Ég held að þetta mál sé, eins og svo oft vill verða, sama marki brennt og önnur mál ríkisstjórnarinnar, það er ekki ráðist að rót vandans. Nú liggur fyrir meiri hluti, jafnvel aukinn meiri hluti, í þinginu fyrir því að ganga hratt og vel til aukinnar framleiðslu á grænni orku. Ég bara skora á ríkisstjórnarflokkana að koma málum þannig fyrir að þetta, að því er virðist, neitunarvald Vinstrihreyfingarinnar – græns framboðs gagnvart aukinni orkuframleiðslu verði afnumið og þegin verði sú hjálparhönd sem stjórnarandstöðuflokkar hafa rétt til stjórnarflokkanna sem a.m.k. segjast vilja stuðla að aukinni grænni orkuframleiðslu. Þingflokkur Miðflokksins mun sitja hjá við atkvæðagreiðslu en við styðjum auðvitað — og það er ekki annað í stöðunni, því miður, en að styðja markmið þessa máls sem snúa að því að tryggja að ljósin kvikni í stofum landsmanna á nýju ári.


Ræðumaður: Bergþór Ólason

Herra forseti. Ég þakka andsvarið. Því er til að svara að ég hef litla trú á því að nein frumvörp sem verða raunverulega til gagns komi fram á komandi þingi í þessum efnum. Ég held að ríkisstjórnin sé ekki fær um að taka skynsamlegar og afgerandi ákvarðanir í þeim efnum. Varðandi þessa breytingu sem var gerð varðandi hlutfallsábyrgðina, ef við köllum það það —  eins og hv. þingmaður kom inn á þá sit ég ekki í nefndinni, en um það sem kemur í ljós í nefndarálitinu get ég bara sagt að mér þykir þetta undarleg ráðstöfun. Ég heyrði auðvitað ekki rökræður inni í nefndinni sem eru þar undirliggjandi en mér þykir þetta undarlegt.

Varðandi það atriði sem hv. þingmaður nefnir, að það séu litlar líkur á að við verðum hér að ári liðnu í annarri stöðu en þeirri að þurfa að framlengja þetta, þá held ég að hæstv. ríkisstjórn myndi gera margt óskynsamlegra  en að stíga hér einhvers lags regndans næstu mánuði og næsta haust í von um að um að vatnsstaða lóna verði betri  en verið hefur. Ég treysti mér næstum til að segja að ég muni stíga slíkan regndans fyrir framan pontuna að ári liðnu ef ekki verður þörf á framlengingu þessa máls.


Ræðumaður: Bergþór Ólason

Herra forseti. Ég þakka hv. þingmanni andsvarið. Í stöðunni sem er uppi er auðvitað frumskylda að tryggja heimilum landsins rafmagn. Það er bara þannig. Mér sýnist að það hafi verið brugðist við að hluta til — ja, ég get alla vega sagt að ég setti fram þá skoðun mína í liðinni viku að það ætti að heimila fyrirtækjum að selja aftur inn á kerfið til að minnka þrýstinginn og auka svigrúm til þess eða draga úr líkunum á að þar kæmi til skerðingar.

Það er hárrétt sem hv. þingmaður segir,  frumvarpið er ætlað sem varnaraðgerð gagnvart þeirri stöðu sem getur komið upp. Í því felast ekki skerðingar beint en heimildin er sett inn hérna og hún er ekki sett inn, gef ég mér, af einhverri léttúð. Það er vegna þess að  til þeirrar stöðu horfir að nokkrar líkur eru á að þess þurfi. Maður getur ekki annað en gagnrýnt mjög harkalega þann sofandahátt sem orsakar að þetta er staðan. Ég reikna með að þegar málið kemur til lokaafgreiðslu á morgun hafi maður í raun enga aðra stöðu en að samþykkja það með óbragð í munni en  ég ítreka bara að sú staða sem er uppi núna er til komin vegna sofandaháttar og þess sem ég hef leyft mér að kalla neitunarvald Vinstrihreyfingarinnar – græns framboðs í þessum efnum, að því er virðist. Og þeirri stöðu verður ekki breytt með ríkisstjórnina svona samsetta í dag, því miður.


Ræðumaður: Bergþór Ólason

Virðulegur forseti. Við fjöllum hér um löggjöf sem snýr að stofnun embættis skömmtunarstjóra rafmagns á Íslandi. Þetta er auðvitað ótrúleg staða sem við finnum okkur í, að í þessu landi gnægta þegar kemur að möguleikum grænnar orkuframleiðslu sé verið sé að samþykkja frumvarp sem heimilar skerðingu til að tryggja að það kvikni á ljósunum í stofum heimila og vatnið hitni í pottunum, svona þegar líður á næsta ár. Það eru auðvitað fleiri atriði sem fljóta upp núna í tengslum við það þegar þetta neyðarástand sem nú er að skapast verður fólki loksins ljóst. Það hefur því miður stefnt í þetta alllengi vegna þess hversu hægt hefur gengið að koma áfram framkvæmdum og framleiðslu nýrrar grænnar raforku og síðan auðvitað sömuleiðis þess slæma ástands sem verið hefur á flutningskerfunum um langa hríð. Þegar forverar okkar í stjórnmálunum voru að forma regluverkið og lagarammana sem umhverfismat og aðrir þættir tengdir raforkuframleiðslu og flutningsvirkjum raforku fellur undir, þá held ég að engum hafi dottið til hugar að við fyndum okkur í þeirri stöðu hér síðar að hvorki væri hægt að koma grænni orkuframleiðslu áfram né flytja orku á milli svæða.

Ég hvet stjórnvöld og ríkisstjórnina sem nú situr til að taka á sig rögg í þessum efnum. Það liggur núna fyrir að það er a.m.k. meiri hluti ef ekki aukinn meiri hluti hvað varðar stuðning við aukna og hraðari uppbyggingu orkukosta og orkuframleiðslu  en nú stefnir í. Ég  hef talað fyrir því að við ættum alvarlega að skoða það að setja sérlög um tiltekna raforkukosti, þar væri auðvitað Hvammsvirkjun fremst í röðinni og síðan tveir til þrír til viðbótar, það er útfærsluatriði. En í öllu falli þá sýnist mér það verkfæri sem rammaáætlun átti að vera ekki virka, verkfæri sem átti að leita sátta og leiða fram þá stöðu að það yrði með ígrunduðum hætti tekin afstaða til þeirra kosta sem á borðinu væru og leiddar fram þær leiðir sem sátt væri um annars vegar og hins vegar þær leiðir sem sátt væri um að nýta ekki — sátt um framleiðslu annars vegar og sátt um verndun hins vegar. Það sem hefur síðan komið á daginn er að um þá orkukosti sem fara í nýtingarflokk er bara engin sátt. Það er allt kært, það er þvælst fyrir og síðan, ef ekki vill betur til og annað dugar ekki, virðist Orkustofnun klúðra því sem upp á vantar, svona alla vega þegar við horfum til seinni tíma sögu. Þetta er grafalvarlegt ástand og nú finnum við okkur í þeirri stöðu að forma regluverk um skömmtunarstjóra raforku á Íslandi. Ég hreinlega veit ekki hvað þarf til ef þessi staða dugar ekki til að ríkisstjórnin taki á sig rögg. Ég held að yfirlýsingin sem ég gaf fyrir hönd þingflokks Miðflokksins og yfirlýsing þingflokks Viðreisnar sem hv. þm. Þorgerður Katrín Gunnarsdóttir gaf hér fyrir hönd þess ágæta flokks á mánudaginn og þau orð sem hafa borist úr herbúðum Samfylkingarinnar og Flokks fólksins ættu að tryggja að við kæmumst úr sporunum. En enn er ekkert nema vöflur að sjá á stjórnarflokkunum. Þetta frumvarp sem hér er til meðferðar er með einum eða öðrum hætti því sama marki brennt og svo mörg önnur mál ríkisstjórnarinnar. Það er ekki tekið á vandanum heldur settur plástur á svöðusár sem gæti jafnvel framlengt þá snúnu stöðu sem er uppi. Ég held að mér endist ekki tími til að taka dæmi um sambærileg mál þar sem virðist vera flótti frá því að taka á rót vandans hjá þeirri ríkisstjórn sem við nú sitjum uppi með.

Nú liggur fyrir álit meiri hluta nefndarinnar. Það eru tvö atriði sem lagðar eru til breytingar á, þær eru í sjálfu sér ágætar og ekki hægt að gagnrýna en það er þó rétt að hafa í huga að það sem snýr að því að stytta líftíma frumvarpsins eða laganna þegar þar að kemur, úr 24 mánuðum í 12, sólarlagsákvæðið svokallaða, er auðvitað hálfmerkingarlaust því að það blasir við öllum að það verður engin grundvallarbreyting á þessari stöðu innan þess tíma þannig að líftíminn verður framlengdur. Við getum gefið okkur það. Það góða við þetta er þó að við í þinginu náum í skottið á stjórnvöldum eftir 12 mánuði þegar kemur að því að framlengja þetta þrautamál og það er í sjálfu sér ágætt.

Hitt atriðið sem hefur verið gerð tillaga um breytingu á varðandi regluverkið er ákvarðanatökuaðilinn, hver verður landsreglarinn í þessu samhengi, nú er lagt til að það verði orkumálaráðherra sjálfur að fenginni tillögu orkumálastjóra. Áður átti orkumálastjóri að vera sá sem átti að taka ákvörðunina. Auðvitað er þetta bitamunur en ekki fjár en það breytir því ekki að eðlilegt er að ráðherrann sem ber ábyrgð á málinu taki ákvörðun á endanum. Það ættum við að gera miklu víðar í regluverkinu eins og það blasir við okkur, ekki bara í þessu heldur mörgu öðru, þar sem ráðherra hvers tíma hafa verið gjarnir á því að fela öðrum, einhverjum ókjörnum hópum úti í bæ, ábyrgðina á ákvörðunum og skýla sér síðan á bak við það að þeir hafi bara fengið þetta svona til sín og staðfest það. Ég held að þessi breyting sé til bóta þó að hún breyti engu um efnislega niðurstöðu málsins, að því skoðuðu að ráðherrann skal taka þessar ákvarðanir að fengnu mati orkumálastjóra.

Ég vona að við komumst af stað hvað aukna græna orkuframleiðslu varðar ekki seinna en strax. Þá vitna ég í ágæt orð fyrrverandi þingmanns Miðflokksins sem sagði að strax væri teygjanlegt hugtak. Í samhengi orkuframleiðslu þá tekur strax tíma og í því samhengi segi ég auðvitað að þó við tækjum allar þær djörfustu ákvarðanir sem í boði eru í dag til að leysa þetta vandamál þá tekur það töluverðan tíma að koma málum til betri vegar. Við megum lítinn tíma missa. Það skiptir í sjálfu sér ekki öllu máli hvort það eru einhverjar vikur til eða frá en í öllu falli þarf að taka afgerandi ákvarðanir í þessum efnum fljótt á nýju ári. Ég held að við ættum að einsetja okkur það að vera strax byrjuð á að ræða þetta í sameiningu hér í þinginu í ljósi þess hversu mikill stuðningur hefur komið fram hér við að taka til hendinni þrátt fyrir þá stöðu að Vinstrihreyfingin – grænt framboð sem situr í forsæti ríkisstjórnarinnar virðist hafa fullkomið neitunarvald gagnvart hinum tveimur stjórnarflokkunum, Sjálfstæðisflokki og Framsóknarflokki. Það verður einfaldlega að losa um þann hnút svo að samfélagið hljóti ekki enn meiri skaða af en nú er að verða. Það er ekki bara að hér sé verið að forða því að ljósin slokkni í stofum landsmanna, það er auðvitað þannig að fyrirtæki fá ekki svigrúm til að vaxa og dafna. Það liggur jafnvel fyrir að fyrirtæki sem hafa verið með samninga sem eru ekki samningar um skerðanlega raforku, eru ekki að fá framlengingu á þeim sem fyrirtækin höfðu væntingar um á því ári sem nú er að klárast. Það skýtur skökku við í því samhengi að Landsvirkjun sagði fyrir nokkrum mánuðum síðan að fyrirtækið treysti sér til að standa með núverandi kúnnum sínum, þegar það undarlega útspil kom innan úr Orkustofnun að stofnunin taldi sig einhvern veginn þess umkomna að móta nýja atvinnustefnu fyrir Ísland þar sem öll ný raforka ætti að fara í orkuskipti. Raforka þarf auðvitað að fara í það að byggja upp og styðja við atvinnulífið í landinu. Öðruvísi verður okkur ekkert ágengt í að styrkja og efla þau velferðarkerfi sem okkur þykja mestu skipta.

En ég ætla ekki að hafa þetta mikið lengra núna, nóg er nú samt. Það væri hægt að tala hér í allan dag og þá færu ýmsir á flug sem gætu sett þinglok úr skorðum. En ég bara ítreka það undir lokin að mér finnst þetta hreinlega alveg agalegt mál sem er hér til meðferðar. Sú staða sem uppi er á fullri ábyrgð þeirra ríkisstjórnarflokka sem nú hafa setið í á sjöunda ár og þetta er staðan. Á sjöunda ár. Það er þyngra en tárum taki að við séum í þessari stöðu núna sem þjóð. Ég vona að þær aðgerðir sem hér er gripið til og lögfestar með því frumvarpi sem hér liggur fyrir verði eins skammvinnar og mögulegt er. En ég óttast að það verði erfitt að komast út úr þessari stöðu á meðan ríkisstjórnin situr og er mönnuð með óbreyttum hætti. — Ég læt þetta duga í bili.


Ræðumaður: Bergþór Ólason

Herra forseti. Að venju munum við í þingflokki Miðflokksins leggjast gegn þeim atriðum er snúa að hækkun gjalda og skatta. Það er auðvitað sérstaklega í bandormi eitt sem það á við. Við munum auðvitað styðja við mál er snúa að Grindavík en ég vil jafnframt minna á það sem segir í 6. kafla greinargerðarinnar um mat á áhrifum þar sem segir, með leyfi forseta:

„Aðrar breytingar sem lagðar eru til í frumvarpinu hafa samanlagt ekki teljandi áhrif á afkomu ríkissjóðs, sveitarfélaga, einstaklinga og lögaðila verði frumvarpið óbreytt að lögum.“

Eins og oft vill verða er ekki í þessu samhengi tekið tillit til ýmiss aukakostnaðar sem snýr að skýrslugerð, vinnu, utanumhaldið og þess háttar. Við verðum að fara að tileinka okkur það að horfa með heildstæðari hætti á þá íþyngjandi löggjöf sem við samþykkjum hér og breytingar þar á, í stað þess að horfa þröngt á breytingar á afkomu ríkissjóðs vegna slíkra atriða.


Ræðumaður: Bergþór Ólason

Virðulegur forseti. Mér svelgdist á kaffibollanum í morgun þegar ég las viðtal við Katrínu Jakobsdóttur, hæstv. forsætisráðherra, sem birtist á mbl.is í gær undir yfirskriftinni: Ég hef nú sjálf mótmælt. Þar er hæstv. forsætisráðherra spurður í tilefni þess atviks sem varð á ráðstefnu í Háskóla Íslands í síðustu viku þar sem ráðist var að Bjarna Benediktssyni, hæstv. utanríkisráðherra, og kastað yfir hann rauðu glimmeri eða glysdufti eins og ýmsir vilja kalla það. Þarna er hæstv. forsætisráðherra spurður með beinum hætti: Ertu tilbúin að fordæma þessa aðgerð? Hæstv. forsætisráðherra, verkstjóri ríkisstjórnarinnar, svarar, með leyfi forseta: „Mér finnst þessi umræða einmitt ekki eiga að snúast um fordæmingu.“ Ég verð að viðurkenna að ég trúði því hreinlega ekki að hæstv. forsætisráðherra, verkstjóri ríkisstjórnarinnar, væri ekki tilbúinn að fordæma það þegar ráðist er á ráðherra með þeim hætti sem þarna var gert. Í þessu samhengi langar mig til að beina spurningu til. virðulegs forseta hvort hann teldi þá stöðu mögulega í einhverju samhengi að forseti Alþingis myndi ekki fordæma það ef ráðist yrði að óbreyttum alþingismanni með sambærilegum hætti.


Ræðumaður: Bergþór Ólason

Herra forseti. Ég þakka hæstv. ráðherra svarið. Það eru nýjar upplýsingar fyrir mér að samræmd próf hafi verið aflögð vegna tæknilegra vandamála í eitt skipti en það er ágætt að það liggi fyrir. Ég var ekki að halda því fram, hæstv. ráðherra, að þetta væri það eina sem orsakaði þetta en er enn þá engu nær um það hver afstaða hæstv. ráðherra er til samræmdu prófanna sem slíkra. Mig langar til að bæta við spurningu í þessari seinni fyrirspurn varðandi birtingu upplýsinga úr PISA-niðurstöðunum: Hver er afstaða hæstv. ráðherra til þess að skólar fái upplýsingar um eigin árangur í þessari könnun? Ég held að það sé lykilatriði til að við gerum skólunum kleift að átta sig á hvar skóinn kreppir í sínu eigin starfi. Það er hreinlega ótrúlegt að fylgjast með því að forstjóri Menntamálastofnunar gerir athugasemdir við og bendir á vandamálið við að það sé hægt að fylgja einstaklingum til að átta sig á þróun og framgangi á seinni stigum í tengslum við niðurstöðu PISA,  en á sama tíma fái skólar ekki einu sinni að sjá eigin niðurstöðu eins og þekkt er.


Ræðumaður: Bergþór Ólason

Virðulegur forseti. Mig langar hér við þetta tilefni að ræða við hæstv. menntamálaráðherra um niðurstöður PISA-könnunarinnar og tengda þætti. Manni sýnist að einn þeirra þátta sem hljóta að koma til skoðunar við þetta mikla fall sem við höfum verið að tala um undanfarna daga í árangri ungra barna í þessari PISA-könnun, sé tímasetning þess er samræmd próf voru afnumin. Mig langar til að spyrja hæstv. ráðherra hver afstaða hans er til samræmdu prófanna. Telur hann að það hafi verið skynsamlegt að afnema þau á sínum tíma og hver er afstaða hans  til þess að taka þau upp aftur?


Ræðumaður: Bergþór Ólason

Frú forseti. Mig langar hér við 2. umræðu um bandorminn svokallaða, sem ég slysast oft til að kalla hringorminn, að tala á almennum nótum og kannski ítreka að einhverju marki það sem ég sagði við 1. umræðu sem mér þykir upp á vanta í þessu frumvarpi sem hér liggur fyrir. Ég minni jafnframt á að það er annað mál  sambærilegrar gerðar sem á eftir að klára áður en við komumst til  3. umræðu fjárlaga. Það eru miklu meiri tækifæri en stjórnarflokkarnir virðast átta sig á í því fólgnir að senda merki hvað varðar hvert ríkisstjórnin ætlar sér með ríkisfjármálin í gegnum krónutöluhækkanir, eða öllu heldur ekki krónutöluhækkanir, ef menn treystu sér til þess, eins og gert var í ríkisstjórn Sjálfstæðisflokks og Framsóknarflokks árið 2014, ef ég man rétt, þar sem tekin var prinsippákvörðun um það að hækka krónutölugjöld ekki neitt.

Núna liggur fyrir meginákvörðun um að hækka krónutölugjöld um 3,5% og ég held, vitandi það að meiri hlutinn hér inni væri ekki tilbúinn að fara í að hækka krónutölugjöld ekki neitt, að þá hefði strax verið betri áferð á því að stilla  gjaldahækkunina af miðað við 2,5%, sem er þá innan verðbólgumarkmiðs Seðlabankans, og senda þar með þau skilaboð út í samfélagið að ríkisstjórnin ætli að leggja sitt af mörkum í þessum efnum, því að ekki er það gert í gegnum 17 milljarða aðhaldið að neinu marki sem skilar fjárlögunum eingöngu á þann stað að vera talin hlutlaus í slagnum við verðbólguna, sem er auðvitað ótæk staða eins og við okkur blasir núna. Eins og við þekkjum og hefur auðvitað verið farið yfir óteljandi oft yfir hér í ræðum í tengslum við þetta mál og sambærileg mál þá eru þessi krónutölugjöld í hinum ýmsu lagabálkum; um umhverfis- og auðlindaskatta, gjöld af áfengi og tóbaki, ökutæki og eldsneyti, olíugjald, kílómetragjald, bifreiðagjald og svo mætti áfram telja. Allt telur þetta og setur þann takt inn í kerfið að hækkanir séu við hæfi um áramót. Þó að við blasi að þetta verði afgreitt með þeirri hækkun sem lögð er til að meginhluta  varðandi 3,5% þá  vil ég enn einu sinni ítreka að ríkisstjórnin var í dauðafæri til að leggja sitt á vogarskálarnar með því að nálgast krónutölugjöldin með öðrum hætti  en hér er gert.

Það er eitt og annað þessu til viðbótar sem ástæða er til að nefna hér. Það var mjög mikil hækkun fyrirhuguð á svokölluðu gjaldi á fiskeldi. Ég held að þar hafi menn stefnt í að ganga hraðar um gleðinnar dyr í skattalegu tilliti og gjaldatilliti  en skynsamlegt er gagnvart ungri grein í vexti þar sem svo miklu skiptir að forsendur séu til að fjárfesta í besta búnaði til að tryggja rekstrarumhverfi og rekstrarhæfi þessara fyrirtækja, því að ef við göngum of hart fram í gjaldtökunni þá verður miklu erfiðara fyrir stjórnvöld og eftirlitsaðila að setja þrýsting á um að fjárfest sé í bestu tækjum og tólum  til að eldið geti vaxið og dafnað og  rekið með eins góðum hætti og mögulegt er í sátt við umhverfið og  samfélögin. Ég held því að þetta sé skynsamleg afstaða efnahags- og viðskiptanefndar og fagna henni og tel blasa við að til framtíðar, eins og þessi starfsemi lítur út núna, verði tekjur hins opinbera, bæði beinar og óbeinar, af þessum rekstri umtalsverðar og miklu meiri og tryggari í raun ef starfseminni er gefinn kostur á að þroskast og vaxa þótt ekki væri nema með svipuðum hætti og í löndunum í kringum okkur sem lengra eru komin. En þetta var allt of langt gengið að mínu mati eins og tillagan lá fyrir sem hér var kynnt í upphafi og ég  ítreka  að ég fagna því að efnahags- og viðskiptanefnd hafi stigið a.m.k. skref til baka í þeim efnum.

Þetta frumvarp og seinna frumvarp — þau gætu meira að segja verið þrjú ef ég man rétt. Eru þau ekki tvö, frumvörpin sem mætti fella undir hatt bandorma í þetta skiptið? Þau  eru nátengd, vaxin saman við mjöðm með fjárlögum hvers árs og allt þarf þetta að skoðast heildstætt. Ég legg áherslu á það hér eins og á fyrri stigum að við  förum okkur hægt hvað gjaldtökuheimildir varðar, reynum að halda gjaldtöku á atvinnulífið eins hóflegri og nokkur kostur er því að á endanum endar kostnaðurinn af þessum viðbótargjöldum auðvitað hvergi annars staðar  en hjá neytendum, endakaupanda vöru. Með það í huga hefði ég talið að það væri skynsamlegt að færa 3,5% viðmiðið niður í 2,5% mörk Seðlabankans. Síðan ítreka ég  að ég held að þetta sé skynsamleg nálgun hvað varðar hækkun gjalda á fiskeldið.

Það eru auðvitað krúsidúllur hér sem snúa að ökutækjum og umferð. Þar verð ég að minna á að akstur og ökutæki eru mjög þungt skattlagðir skattstofnar og  ég  ítreka áhyggjur mínar af því að þau gjöld sem  nú er verið að undirbyggja, m.a. með öðru frumvarpi sem er til meðferðar hér í þinginu,  verði  hrein viðbót á aðra gjaldtöku. Ég hef nefnt það stundum að það sé svona þrefalt stuðmannahopp fram undan hvað  sérstaka gjaldtöku varðar, í fyrsta lagi gjaldtaka  í tengslum við tafagjöld sem tengjast samgöngusáttmála höfuðborgarsvæðisins, síðan er sérstök gjaldtaka gagnvart þessum svokölluðu samvinnuverkefnum sem sex framkvæmdir  falla undir og loks eru  hugmyndir samgönguráðherra, innviðaráðherra eins og það heitir víst í dag, þess efnis að taka upp gjaldtöku  í öllum jarðgöngum á Íslandi, bæði þeim sem eftir á að bora og þeim sem þegar eru til komin.

Mér hefur alltaf þótt sjónarmið ráðherrans í þeim efnum stangast á við hans eigin þar sem ráðherrann leggur núna til að gjald verði tekið í öllum göngum landsins, en hann hefur á fyrri stigum haldið því fram að sérstök gjaldtaka með veggjöldum komi ekki til greina nema þar sem vegfarendur eiga annan valkost. Í því samhengi hef ég hvergi séð neinar áætlanir uppi um að opna Óshlíðina aftur, svo dæmi sé tekið, og fleiri jarðgöng eru auðvitað þeirrar gerðar að önnur leið er ekki fær. Og raunverulega er ekki önnur leið fær lengur, t.d. í tengslum við Hvalfjarðargöng. Það er ekki valkostur fyrir alla þá umferð sem fer á milli Vesturlands og höfuðborgarsvæðisins á hverjum degi að keyra Hvalfjörðinn. Vegurinn ber það ekki og það eru  einhver  ómöguleiki í því fólginn að halda því fram að það sé raunverulega önnur leið, svo  ekki sé nú nefnt það að siglingaleiðinni var auðvitað kippt úr sambandi þegar göngin opnuðu. Þannig að ég ítreka það  hér að  þótt ekki sé lengra gengið en þetta hvað það varðar að draga úr vexti krónutölutölugjaldanna þá held ég að við þurfum í næsta hring að sníða okkur sérstaklega stakk eftir vexti.

Það er kannski eitt mál sem ég vil nefna sem ég geri  árlega: Það er ekki eðlilegt að mínu mati   að í 16. kafla, 22. gr., þar sem fjallað er um breytingu á lögum um Ríkisútvarpið, fjölmiðil í almannaþágu, að þar sé þessi eina stofnun, held ég að ég fari rétt með, sem er í allt öðrum takti  en aðrar stofnanir sem undir hið opinbera heyra. Það að Ríkisútvarpið fái bæði fulla krónutöluhækkun og síðan allar nýjar kennitölur landsins, lögaðila sem stofnaðir eru og því til viðbótar þjónustusamninginn, sem mig minnir að sé upp á sirka 175 milljónir á ári — þetta er allt annar tekjustrúktúr  en  blasir við öllum öðrum ríkisfyrirtækjum og -stofnunum. Þetta er hlutur sem mér finnst að við verðum að taka til gagngerrar endurskoðunar, þótt ég sé nú hóflega bjartsýnn á að það sé hreinlega hægt í núverandi stjórnarsamstarfi frekar en ýmislegt annað. En fjármögnun Ríkisútvarpsins og það að tekjustrúktúr þeirrar stofnunar sé með allt öðrum hætti og miklu tryggari hvað hækkun varðar, jafnvel þannig að það sé umfram raunhækkun bara þegar vel gengur í atvinnulífinu og fyrirtækjum fjölgar, það er staða sem getur ekki verið skynsamleg í neinu samhengi og við vitum það öll að ef við kæmum að hreinu blaði dytti engum í hug að stofna ríkisútvarp með þeim hætti sem stofnunin starfar  í dag.

Þetta vil ég bara að skilja hér eftir og vona að þessi atriði sem ég nefni hér verði tekin til ígrundunar fyrir næsta hring. En ég  ítreka að ég fagna þeim breytingum sem lagðar eru til varðandi það að draga úr hækkun gjalds á fiskeldi. Þó að ég hafi ekki séð útfærsluna þá  held ég að það sem lagt var upp með hafi verið allt of groddalegt og þá skipti engu máli hver afstaða fólks er til fiskeldisins, laxeldisins sem slíks því að þeir sem hafa efasemdir um þá starfsemi ættu líka að hafa efasemdir gagnvart því að ganga of hart fram í skattalegu tilliti vegna þess að það dregur úr getu starfseminnar, fyrirtækjanna til að byggja sig upp með öruggasta hætti  umhverfislega séð sem kostur er á með nýjustu tækni og nýjustu lausnum.

Þetta er það sem ég vildi skilja eftir hér við þessa 2. umræðu um breytingu á ýmsum lögum vegna fjárlaga, bandorminn svokallaða, og óska hv. efnahags- og viðskiptanefnd, góðs gengis með að klára málið.


Ræðumaður: Bergþór Ólason

Frú forseti. Ég ætlaði nú að ræða um annað í dag en orkumál en í kjölfar ræðu hv. þm. Jóns Gunnarssonar hér á undan þá ætla ég að skipta um kúrs. Ég fagna því mjög ef sú afstaða er að koma fram frá þingflokki Sjálfstæðisflokksins núna sem ég hef nú talið mig vita að væri skoðun þess ágæta hóps en hann ekki haft stöðu til að ganga fram með þeim hætti sem ég veit að þingflokkurinn telur skynsamlegt. En það er vonandi að breytast. Ég bara ítreka það sem ég sagði hér í ræðu í gær, að þingflokkur Miðflokksins mun styðja við öll þau mál sem til gagns geta orðið og vit er í til þess að tryggja að þessu neyðarástandi í orkumálum linni. En ég verð jafnframt að minna á það sem hv. þm. Jón Gunnarsson sagði svo réttilega í viðtali á Bylgjunni í gærmorgun, réttilega að mínu mati og augljóslega hans sjálfs, að í núverandi ríkisstjórnarsamstarfi þá komast menn ekki áfram. Ég bara hvet hv. þm. Jón Gunnarsson og hans félaga í Sjálfstæðisflokknum til að taka nú á sig rögg og leggja fram mál sem varða það sem hv. þingmaður nefndi hér áðan, og séu þau til bóta og ætluð til aukinnar grænnar orkuframleiðslu með skynsamlegum hætti þá mun ekki standa á þingflokki Miðflokksins að styðja við þau. Það mun sömuleiðis, miðað við yfirlýsingar gærdagsins, ekki standa á þingflokki Viðreisnar að gera það. En eins og við þekkjum er fyrirstaðan í þingflokknum sem fer fyrir þessa ríkisstjórn, er í forsæti, þ.e. Vinstrihreyfingunni – grænu framboði. Það er auðvitað vandamál sem hv. þingmaður og þingflokkur Sjálfstæðisflokksins allur verður að gera upp við sjálfan sig, hvernig menn ætla að komast fram hjá til að komast áfram með þessi mál. Á meðan samstarfið heldur og afstaðan er sú að menn komist ekki áfram í þessu stjórnarsamstarfi þá er það auðvitað þannig að orðin hafa minni merkingu heldur en ef hér væri raunverulega keyrt áfram til hagsældar í þessum efnum.


Ræðumaður: Bergþór Ólason

Virðulegur forseti. Ég vil bara fagna því með hvaða hætti hæstv. orkumálaráðherra tók þessum stuðningsyfirlýsingum frá Miðflokki og Viðreisn í sínu máli hér. Það skiptir auðvitað máli að menn taki á móti stuðningnum þegar hann berst með þessum hætti. En ég vil sömuleiðis biðja hæstv. forseta að styðja við bakið á hæstv. orkumálaráðherra því að hann virðist í einhverjum vandræðum með að ná jafnvægi gagnvart því að núverandi formaður Miðflokksins hafi farið til Frakklands í nokkra daga árið 2015 og telji sig því í miklum vandræðum í framhaldinu að gera það sem gera þarf í tengslum við orkumál og framleiðslu nýrrar grænnar orku. En ég ítreka yfirlýsingu mína hér áðan um stuðning Miðflokksins við allar þær aðgerðir, öll þau frumvörp sem kunna að koma fram hjá ríkisstjórninni sem geta orðið að gagni til þess að hér verði framleidd meiri græn orka og við losnum út úr því ástandi að vera að setja neyðarlög til að hægt sé að hafa ljós á í stofum heimila landið um kring.


Ræðumaður: Bergþór Ólason

Virðulegur forseti. Eins og kom fram hér í óundirbúnum fyrirspurnatíma áðan þá virðist orkumálaráðherra vera nokkuð tvístígandi varðandi næstu skref í þeim orkuskorti sem fram undan er. Í raun er staðan sú að eini Sjálfstæðismaðurinn á Íslandi sem telur allt á fullu í orkumálum er ráðherra orkumála. Hann virðist vera undir hælnum á Landvernd og pólitískum armi félagsins, Vinstrihreyfingunni – grænu framboði, og því hef ég ákveðið fyrir hönd þingflokks Miðflokksins, eftir samráð við þingflokkinn í heild sinni, að lýsa yfir stuðningi þess efnis að Miðflokkurinn mun styðja við öll þau mál sem ríkisstjórnin leggur fram sem verða til þess að auka orkuöryggi í landinu, styðja við framleiðslu grænnar orku þannig að við komumst úr sporunum. Þessi kyrrstaða sem hæstv. orkumálaráðherra virðist telja bara vera á ágætisstað gengur ekki mikið lengur. Ég ítreka: Þingflokkur Miðflokksins mun styðja við þau mál sem fram koma og ég kannski ítreka spurninguna sem fram kom: Eru einhver mál sem hafa verið stoppuð?


Ræðumaður: Bergþór Ólason

Herra forseti. Ég held að ég hafi aldrei verið meira hissa á því að fá ekki svar við spurningu minni heldur en núna í ljósi þess að spurningin var eins stutt og skorinorð og hægt er að hafa hana held ég. Þannig að ég bara ítreka spurningu mína til hæstv. ráðherra: Kemur til greina að mati ráðherra að setja sérlög um tiltekna virkjunarkosti? Því til viðbótar vil ég spyrja hæstv. ráðherra: Hvaða mál eru það sem snerta núverandi stöðu í orkumálum, þann raforkuskort sem yfirvofandi er og fyrirsjáanlegur, sem ráðherra hefur farið með inn í ríkisstjórn og hafa verið stoppuð þar?


Ræðumaður: Bergþór Ólason

Virðulegur forseti. Í dag erum við öll Jón Gunnarsson. Það liggur nú fyrir þinginu frumvarp að neyðarlögum um skömmtunarstjóra raforku sem er ætlað til að tryggja að ljósin kvikni í stofum landsins og á heimilum landsmanna. Hv. þm. Þorgerður Katrín Gunnarsdóttir fór inn á margt af því sem ég ætlaði að koma inn á í fyrirspurn minni þannig að ég ætla að stytta hana og spyrja hæstv. ráðherra hreint út: Kemur til greina að mati ráðherra að setja sérlög um tiltekna virkjunarkosti?


Ræðumaður: Bergþór Ólason

Herra forseti. Ég vil bara vekja athygli á því hér að hér erum við að samþykkja, eða  meiri hluti nefndarinnar réttara sagt, að leggja til 873 milljóna hækkun vegna meðhöndlunar úrgangs. Það er eins og segir hér í nefndaráliti: „Gert er ráð fyrir að úrvinnslugjald vegna hjólbarða hækki vegna aukins kostnaðar við söfnun og úrvinnslu hjólbarða“ úr 40 kr. í 650. Það eru 199 millj. kr.  Tekjur Úrvinnslusjóðs hækki um 312 millj. kr. og Endurvinnslunnar úr 362 millj. kr.

Ástæðan fyrir því að ég nefni þetta hér er að við verðum að fara okkur hægt þegar kemur að því að við breytum regluverki þannig að kostnaður falli til. Þetta er auðvitað bara hluti af því,  einhvers lags sjálfvirk aukning útgjalda. En ég er hræddur um að kostnaður við meðhöndlun úrgangs sé að aukast miklu meira en þörf er á og síðustu fréttir af því varðandi 40% hækkun kostnaðar á höfuðborgarsvæðinu, allt að því, innan gjaldaflokka ætti að vera okkur víti til varnaðar.


Ræðumaður: Bergþór Ólason

Herra forseti. Ég taldi rétt að gera hér grein fyrir atkvæði mínu í ljósi þess að við styðjum þessa tillögu ríkisstjórnarinnar. Lögreglan fellur ekki undir þann almenna aðhaldsáhuga sem við í þingflokki Miðflokksins sýnum alla jafna. En ég vil sérstaklega taka fram vegna viðbótarfjárveitingar upp á 200 milljónir í tengslum við flutning þeirra sem hefur verið hafnað um hæli hér á landi að ég hvet ríkisstjórnina til að grípa til aðgerða til að koma böndum á og ná stjórn á landamærunum  í stað þess að vera alltaf í eftiráaðgerðum sem kosta samfélagið allt, ríkissjóð og líka þá sem í lenda  gríðarlega fjármuni og óþægindi. Það held ég að skipti mestu máli. Þessar 200 milljónir munu verða til gagns en ég held það sé hægt að ná miklu meiri árangri með markvissari aðgerðum.


Ræðumaður: Bergþór Ólason

Virðulegur forseti. Það veldur hér auðvitað nokkurri undran að ríkisstjórnin leggi fram fjárlög sem Seðlabankinn metur sem hlutlaus þegar sennilega sjaldan hefur riðið meira á en núna að ríkisstjórnin og ríkisfjármálin tækju til hendinni með Seðlabankanum, sem hefur iðulega verið skilinn eftir einn í þessum slag undanfarin misseri. En mig langar hér við þetta tilefni að minna stjórnarflokkana á það að í nefndaráliti meiri hluta segir að gert sé ráð fyrir því að jafnvel þurfi í ljósi óvissunnar að gera ráð fyrir breytingum við 3. umræðu frumvarpsins og endurmeta útgjöld til lækkunar. Þetta var sagt í samhengi við útgjöld sem snúa að ástandinu á Reykjanesi og stuðningi við bændur. Ég minni meirihlutaflokkana á það að það er engin ástæða til að víkja frá þessari sýn þó að tæknilega hafi verið ákveðið að afgreiða þessa tvo þætti í fjáraukalögum. Miðflokkurinn mun sitja hjá við afgreiðslu málsins á eftir og sömuleiðis við breytingartillögur meiri hlutans í ljósi heildstæðrar nálgunar. Við gætum smellt einu og einu rauðu, svona af og til.


Ræðumaður: Bergþór Ólason

Frú forseti. Ég þakka hv. þingmanni þetta fína andsvar. Fyrst varðandi heilbrigðismálin annars vegar og félagslegu kerfin hins vegar þá held ég að þar séum við með  þessi burðarkerfi sem taka til sín hvað mesta fjármagn þar sem við þurfum að fara í þá vegferð að reyna að laga kerfin, fá meira út úr þeim fyrir minna. Það er eitthvað sem við gerum ekki á nokkrum dögum hér í aðdraganda samþykktra fjárlaga. Þannig að aðhaldstillögur okkar fara víða. Ég ætla bara að nefna þrjá punkta hérna.

Í fyrsta lagi held ég, og það má segja að það sé úr karakter við mig miðað við þær ræður sem ég hef flutt á fyrri stigum, en ég tel að á ákveðnum sviðum sé t.d. fjárfestingarlegt svigrúm til aðhalds í samgöngumálum og horfi þar fyrst og fremst til fjárveitinga er varða borgarlínu. Mér sýnist samgöngusáttmáli höfuðborgarsvæðisins hafa þróast með þeim hætti að Reykjavíkurborg þvælist fyrir öllum stofnbrautaframkvæmdum sem mest hún má. Þannig að ég held á meðan það er staðan að menn nálgast samkomulagið með sitt hvorum hættinum þá séu forsendur til þess að ríkissjóður segi bara: Heyrðu,  nú skulum aðeins taka eitt skref til baka, finnum út úr því hvernig við ættum að leysa heildarmyndina í þessum efnum og höldum síðan áfram. Það gæti skapað töluvert svigrúm gagnvart fjárlögum næsta árs.

Ég held sömuleiðis að það að ná stjórn á landamærunum með ákveðnum aðgerðum strax muni draga mjög verulega úr útgjöldum þar og það gerist til þess að gera hratt, þ.e. viðbótin sem kemur inn. Það eru auðvitað stórir hópar sem eru hér og bíða afgreiðslu sinna mála en það hægir á straumnum ef við náum tökum á þessum málum.

Og í þriðja lagi þá held ég að við munum horfa til loftslagsmálanna og ýmissa þátta þar. Síðan eru fleiri þættir sem mér gefst ekki tími til að fara í núna og ég er ekki alveg viss um að ég vilji úttala mig um á þessum tímapunkti bara vegna undirbúnings tillagna okkar. En þetta eru þessi þrjú kjarnaatriði sem við leggjum til aðhald í strax en stóru heilbrigðis- og velferðarkerfin eru ekki undirorpin miklum niðurskurðartillögum frá okkur.


Ræðumaður: Bergþór Ólason

Frú forseti. Ég sé að forseti hefur ekki sett á sig rafvirkjabeltið í gærkvöldi og lagað pontuna en við lifum þetta af. Mig langar hér undir lok 2. umræðu að leggja nokkur orð í púkkið þar sem ég segi m.a. frá því að þingflokkur Miðflokksins mun leggja fram breytingartillögur sínar á milli 2. og 3. umræðu, sem sagt fyrir 3. umræðu fjárlaga þegar hún fer fram. Þær tillögur liggja nú fyrir sem komu frá ríkisstjórninni og voru gerðar að tillögu meiri hluta fjárlaganefndar og þau áhrif sem þær breytingar kalla fram og sá halli sem fyrirhugaður er á ríkissjóði í kjölfar þess á næsta ári sem er 37,2 milljarða aukning á rammasettum útgjöldum og heildarhallinn, eins og fram hefur komið hér, rétt um 47 milljarðar.

Mér skilst að nú hafir verið tekin sú ákvörðun að taka aðgerðir er snúa annars vegar að bændum og hins vegar stöðunni á Reykjanesskaganum inn í gegnum fjáraukalög, ekki breytingartillögu milli 2. og 3. umræðu fjárlaga, þannig að nú liggur fyrir okkur sú sviðsmynd sem ríkisstjórnin vill klára hvað fjárlögin varðar og ég geri ekki athugasemd við það. Þetta er meira tæknilegt en annað en dregur kannski úr líkunum á því að það sem snýr að stöðunni á Reykjanesskaganum, sem eru í eðli sínu einskiptisútgjöld hverju sinni,  myndi nýjan grunn undir frekari útgjaldavöxt síðar eins og útgjöld sem áttu að vera einskiptisútgjöld virtust byggja nýjan grunn undir útgjaldavöxt í fyrra og hittiðfyrra.

En tillögur til aðhalds þykja mér ekki nægjanlega miklar í því frumvarpi sem hér liggur fyrir, og nú er ég að gefa mér að það komi ekki frekari breytingar fram frá ríkisstjórninni milli 2. og 3. umræðu þar sem aðhalds verði gætt sérstaklega. Það sem er nauðsynlegt að huga að í þessu samhengi  eru orð hv. þm. Stefáns Vagns Stefánssonar, formanns fjárlaganefndar, sem kom inn á það í fyrri ræðu sinni að ef aðgerðirnar yrðu umfangsmiklar sem þyrfti að grípa til á Reykjanesinu þá þyrfti að grípa til mögulegra aðgerða í tengslum við fjárlög og útgjaldahlið þeirra. Þannig að ég lít svo á að þó að það sé búið að taka aðgerðir sem snúa að Reykjanesinu, tímabundnar aðgerðir eða þessar bráðaaðgerðir gagnvart stöðu bænda, þó að það sé komið út úr fjárlögunum þá breyti það ekki því að uppi geti verið sú staða að ríkisstjórnin telji sig verða að leggja fram aðhaldstillögur á milli 2. og 3. umræðu. Ég tel það raunar nauðsynlegt. Ef við horfum á þann 17 milljarða aðhaldspakka sem blasir auðvitað við öllum að er ekki upp í nös á ketti og setur fjárlögin í þá stöðu að Seðlabankinn, sem hefur nú staðið meira og minna einn úti á berangri í baráttunni við verðbólguna misserum saman, fær hlutlaus fjárlög til að vinna með í kjölfar þessarar afgreiðslu eins og hún liggur fyrir núna, í stað þess að ríkisstjórnin leggist raunverulega á árarnar með Seðlabankanum til að ná hér niður verðbólgu, verðbólguvæntingum sérstaklega, og vöxtum í framhaldinu.

Ég hvet því hæstv. ríkisstjórn til þess að þó að þessi tæknilega ákvörðun sem hafi verið tekin um að setja pakkann varðandi Reykjanesið og bændurna í fjáraukann í staðinn fyrir að taka hann inn í gegnum fjárlög þá verði haldið áfram að skoða af alvöru að setja fram breytingartillögu milli 2.og 3. umræðu þar sem verði bætt í aðhald á útgjaldahlið ríkissjóðs.

Þetta er nú það sem ég vildi segja hér og halda til haga við lok þessarar umræðu. Það er áhyggjuefni hversu erfiðlega ríkisstjórninni virðist takast að sýna sjálfri sér aðhald á útgjaldahliðinni. Það blasir við okkur að við eigum hér við útgjaldavanda að stríða hvað ríkissjóð varðar, ekki tekjuvanda. Mínar áhyggjur eru þær helstar að ríkisstjórnin, samsett eins og hún er, geti hreinlega ekki tekið þær erfiðu ákvarðanir sem getur þurft að taka til að mæta þeirri aðhaldsþörf sem blasir við að er til staðar. En ég vona að við sjáum nýtt útspil frá ríkisstjórninni í þeim efnum milli 2. og 3. umræðu. Annars verða aðrir að koma með þær og aðstoða ríkisstjórnina í þessum efnum.

Ég ætla að láta þetta verða lokaorðin mín hér við þessa 2. umræðu fjárlaga og flagga því hér með að tillagna er von frá Miðflokknum fyrir 3. umræðu í þessum þingsal.


Ræðumaður: Bergþór Ólason

Það var 2021.Heyr, heyr.Frú forseti. Ég þakka hv. þingmanni andsvarið. Varðandi útgjöldin þá held ég að það séu rétt — ætli það séu ekki u.þ.b. fimm ár frá því að við rufum 1.000 milljarða markið í heildarútgjöldum. Nú eru heildarútgjöld samkvæmt fjárlögum núna einhvers staðar í námunda við …  2021. Það eru ekki einu sinni fimm ár, það eru fjögur ár síðan, sem sagt fern fjárlög. Við stefnum núna í rétt um 1.500 milljarða í heildarútgjöldum, 1.396 minnir mig að hafi verið talan í fjárlagafrumvarpinu fyrir ári síðan. Að teknu tilliti til raunútgjaldanna yfir þetta tímabil, raunútgjaldavaxtarins, þá held ég að það séu mjög fáir sem hafi það á tilfinningunni að við séum að fá mikið fyrir viðbótarútgjöldin. Ég held að það séu mjög fáir sem upplifa það þannig að heilbrigðisþjónustan, heilbrigðiskerfið, sé á betri stað í dag  en fyrir sex árum síðan. Ég held að það séu mjög fáir sem upplifa það að félagslegu kerfin séu á miklu betri stað í dag heldur en fyrir sex árum síðan. Þannig að spurningarinnar: Hvað erum við að fá fyrir peninginn? er spurt allt of sjaldan. Og hvernig getum við fengið meira   fyrir íslenska skattborgara og  þá sem hér búa? Og líka bara að geta svarað því gagnvart skattgreiðendum í hvað  peningarnir þeirra eru að fara. Ég held að við séum allt of léleg í því hér í þinginu að kryfja mál út frá þessari forsendu: Í hvað eru peningarnir fara? Erum við að fá eitthvað fyrir viðbótarútgjöldin og hvar getum við gert betur? Af því að það er frumskylda okkar hér inni, að mínu mati, að fara vel með skattfé, eins vel og hægt er.


Ræðumaður: Bergþór Ólason

Frú forseti. Ég þakka hv. þingmanni andsvarið. Ef ég byrja á tekjuhliðinni þá þykir mér við verða að hafa í huga hver heildarskattlagning er hér á landi, bara ef við skoðum niðurstöður og samanburð við OECD-ríkin og tökum þá tillit til þess hvernig lífeyrissjóðakerfi landanna eru fjármögnuð. Þar minnir mig að við séum nr. 2, næstskattpíndasta þjóð OECD-ríkjanna, ég man ekki hvort það er Sviss eða Noregur sem er í 1. sæti en ég get nú haft það á takteinunum í   seinna svari. Mér hugnast það því ágætlega ef heildarhlutfall skatttekna mjakast niður á við en ég hefði viljað sjá hlutfall heildarútgjalda  fara niður á við sömuleiðis, einfaldlega vegna þess að ef eitthvað er að marka  þau sjónarmið sem iðulega koma fram um að það sé eitthvert rekstrarlegt virði til að mynda, í stærðarhagkvæmni ætti samfélagið jafnt og þétt að  geta gert sér lægri hlutfallstölu að góðu í þessum efnum. Það er ekki þróunin.

Ég verð nú að viðurkenna að ég verð að fá að sjá þessar tölur hjá hv. þingmanni. Ég hef ekki skoðað þetta með þessum gleraugum þannig að ég á erfitt með að átta mig á þessu og  sé ekki alveg fyrir sveiflurnar. Ég get alveg ímyndað mér að þessi hlutföll hafi verið  mjög ólík í fyrra þegar útgjaldavöxtur á milli ára var 193 milljarðar að nafnvirði og tekjurnar alveg örugglega umtalsvert lægri  en núna er bara í ljósi þess að þá var samfélagið að koma út úr áhrifum Covid-faraldursins. En ég stend við það að þetta sé útgjaldavandi sem við eigum í höggi við en ekki tekjuvandi. Hann felst í því að útgjöldin eru á eða yfir meðaltali þessa tímabils  sem hv. þingmaður tilgreinir í stað þess að þau mjakist niður til samræmis við heildarskatttekjurnar.


Ræðumaður: Bergþór Ólason

Frú forseti. Ég vil hér í annarri ræðu minni í 2. umræðu við um þetta fjárlagafrumvarp halda áfram umfjöllun minni um nefndarálit meiri hluta fjárlaganefndar. Ég var komin nokkuð áleiðis í gær, á bls. 8 nánar tiltekið, af 31 bls., og ég var kominn að stöðu landbúnaðar og bænda. — Voðalega er skrýtið að hafa púltið svona lágt. Mér líður svona eins og Gúllíver í Putalandi.

En svo ég haldi áfram, ég kláraði síðustu ræðu mína á að ræða áform um sölu á hlut ríkisins í Íslandsbanka en fer núna yfir í sjónarmið er varða landbúnað og erfiða stöðu bænda. Með leyfi forseta segir hér í nefndaráliti meiri hluta fjárlaganefndar:

„Í frumvarpinu er gert ráð fyrir 198 millj. kr. til aðgerða sem eiga að stuðla að auknu kynbótastarfi og innviðauppbyggingu, ásamt beinum stuðningi við kornframleiðslu, í samræmi við áherslur aðgerðaáætlunarinnar Bleikir akrar.“

Mig langar að nefna og halda til haga því sem hér er sagt varðandi kornframleiðslu. Mér þykir það bara hið besta mál að hér á landi verði aukning í kornframleiðslu og gott að stutt sé við þá þróun. En mér hafa þótt áherslur hæstv. matvælaráðherra vera með þeim hætti að óskastaðan væri sú að allir bændur landsins sem ekki heltast alveg úr lestinni stundi kornrækt og helst ekkert annað, í öllu falli ekki neina kjötframleiðslu. Þó að það sé ágætt að þessi stuðningur kom fram þá  vil ég gjalda varhuga við þeirri ofuráherslu sem matvælaráðherra leggur á þennan þátt landbúnaðar. Síðan segir áfram, með leyfi forseta:

„Landbúnaðurinn glímir við einstaklega erfitt rekstrarumhverfi, sérstaklega í framhaldi af innrás Rússa í Úkraínu, þar sem stórhækkað verð á ýmsum aðföngum landbúnaðar hefur gjörbreytt öllum rekstrarforsendum. Fordæmalaus hækkun hefur orðið á áburði, orku, kjarnfóðri og ýmsum öðrum aðföngum til búrekstrar sem ekki hefur verið mögulegt að velta út í almennt verðlag. Bændur hafa nánast enga möguleika til að velta slíkum byrðum út í almennt vöruverð.

Þá eru verulegar hækkanir á fjármagnskostnaði þar sem landbúnaður hefur m.a. þurft, vegna opinberra aðgerða um bættan aðbúnað búfjár, að standa í miklum fjárfestingum.“

Þetta er það sem ég vildi leggja sérstaklega áherslu á hér. Við verðum að gæta  hófs hér í þinginu að leggja ekki sýknt og heilagt á aðbúnaðarkröfur, fjárfestingarkröfur og íþyngjandi regluverkskröfur sem leggjast á atvinnulífið, í þessu tilviki bændur og bú landsins. Sá kostnaður er síðan í flestum tilvikum á endanum borinn af heimilum landsins sem endanlegum kúnna. En í tilfelli bænda, eins og hér kemur réttilega fram, hafa þeir nánast enga möguleika til að velta slíkum byrðum út í almennt vöruverð. Það er síðan önnur umræða og stærri með hvaða hætti þau mál geta þróast. En ég vil bara hnykkja á því að við sem hér störfum verðum að gæta okkur hófs. Ég fór inn í lítið svona mál í fyrirspurnatíma fyrr í dag þar sem ég hef áhyggjur af því að í raun agnarsmá  breyting sem fjármálaráðherra leggur til í svokölluðum bandormi muni hafa umtalsverða handavinnu og ráðgjafarkostnað í för með sér fyrir þau fyrirtæki og heimili sem þurfa að aðlaga háttalag sitt vegna þess. Það sem ég hef áhyggjur af er að það liggi engin raunveruleg greining á bak við það í hverju svona íþyngjandi regluverksbreytingar felast.

Áfram varðandi fjárfestinguna og fjármagnskostnaðinn segir hérna, með leyfi forseta:

„Í mjólkurframleiðslu og fleiri búgreinum er ekki val um að fresta fjárfestingum, vegna settra laga og reglna stjórnvalda.“

Þetta er akkúrat það sem ég var að segja hér á undan. Við verðum að gæta  hófs í þessum efnum. Það eru þannig dæmi sem bændur landið um kring hafa nefnt í mín eyru að maður veltir því fyrir sér hvort engin skynsemistenging við raunheima sé í gangi stundum þegar regluverkið er formað. Það liggur auðvitað liggur fyrir að sá hluti stéttarinnar, sá hluti bænda sem hefur þurft að fjárfesta og ungt fólk sem er nýkomið til þeirra verka í landbúnaði, hefur fundið sig í mjög alvarlegri stöðu.

Ég held að hv. þm. Njáll Trausti Friðbertsson hafi komið inn á þetta í ræðu sinni hér á undan en fyrstu viðbrögð við skilaboðum ráðherranefndarinnar sem hæstv. matvælaráðherra Svandís Svavarsdóttir hefur lagt mikla trú á og traust hvað það varðar að koma með útfærðar tillögur sem laga stöðu bænda að einhverju marki hið minnsta til skamms tíma — formaður Samtaka ungra bænda lýsir þessu sem plástri á opin beinbrot. Varaformaður Bændasamtakanna — þetta eru ekki hennar orð en efnislega er þetta ekki upp í nös á ketti og þar fram eftir götunum. Svona eru lýsingarnar og viðbrögðin. Áhyggjur mínar eru þess eðlis að það sé í raun verið að segja pass, að það sé verið að segja við bændur landsins: Nú þurfið þið að herða sultarólina enn. Við höfum gengið svo glannalega um dyr ríkisfjármálanna að Seðlabankinn sér ekki forsendur til að lækka stýrivexti þannig að þið berið kostnaðinn áfram af þeim fjárfestingum sem regluverkið hefur þvingað ykkur til að standa í. Þið verðið bara að græja þetta, þið verðið bara að herða sultarólina enn um sinn, vinna 150% utan bús en ekki 100% eins og verið hefur og svo kannski skoðum við þetta í næsta hring. Þetta eru dálítið skilaboðin sem er verið að senda, því miður. Ég vona bara — þótt ég sé hóflega bjartsýnn á það sem sagt er í lokasetningu þessa greinarkafla í nefndaráliti meiri hluta fjárlaganefndar þar sem segir, með leyfi forseta:

„Meiri hlutinn á von á því að leggja fram breytingartillögur á þessu málefnasviði við 3. umræðu frumvarpsins.“

Það er nú ekki langt í að 3. umræða eigi sér stað og miðað við hversu erfitt var að draga fram einhverja sýn á líklega nálgun hér í fyrradag þá er sennilega best að notast við þá nálgun að segja: Ég trúi því þegar ég sé það á pappír frá meiri hluta nefndarinnar að þarna verði spyrnt við fótum með þeim hætti sem a.m.k. bjargar í horn, því að það væri miklu hreinlegra að segja bara við bændur landsins: Við ætlum ekki að stíga inn í þetta mál. Þá gætu þeir skipulagt undanhaldið. Ef það er ekki raunverulegur vilji til að styðja við matvælaframleiðslu hér á landi, ekki raunverulegur vilji til að styðja við matvælaframleiðslu af hendi þessarar ríkisstjórnar, segið það þá bara skýrt. Ekki draga menn á asnaeyrunum misseri eftir misseri.

Mig langar næst að segja nokkur orð um ferðaþjónustuna sem er næsti kafli í nefndarálitinu. Það er sagt hér, með leyfi forseta:

„Í nefndaráliti meiri hlutans um fjármálaáætlun fyrir árin 2024–2028 var bent á að gagnlegt yrði að ráðast í greiningu á tekjum ríkisins af mismunandi tegundum ferðamanna, eftir ferðamáta til og frá landinu, ferðamáta innan lands og vali á gistingu.“

Þetta er allt satt og rétt en mér vitanlega hefur ekkert verið gert í þessu enn sem komið er. En það er þó hægt að benda á ráðstefnu samtaka aðila í ferðaþjónustu sem fór fram á Grand hóteli milli 8:30 og 10:30 í morgun þar sem var fjallað um skattspor ferðaþjónustunnar. Ég held að það gerði mörgum þingmanninum gott að reyna að átta sig á samhengi hlutanna varðandi þær miklu tekjur og umfang sem ferðaþjónustan færir hingað til lands. Og þó að það sé kannski tilefni fyrir aðra umræðu þá held ég að umræðan um virðisaukaskattsstig ferðaþjónustunnar sé  á einhverjum misskilningi byggð varðandi rökræðurnar um það hvort ferðaþjónustan skuli undirorpin 11% eða 24% virðisaukaskatti.

Næst er hér komið að almannaheillafélögum. Þar er verið að fjalla um m.a. almannaheillafélög sem eru björgunarsveitir að byggja björgunarmiðstöðvar og sambærileg verkefni þar sem eðlilega koma inn beiðnir um niðurfellingu virðisauka eða styrk sem nemur samsvarandi upphæð. Þetta er eitthvað sem maður hefði haldið að væri hægt að leysa með haganlegum hætti hratt og vel, en hjá þessari ágætu ríkisstjórn, eins og hún er samsett, þá fer þetta — ég held að vilji allra standi til þess að afgreiða mál og klára með góðum hætti fyrir almannaheillafélög. Hér segir, með leyfi forseta, í áliti meiri hluta fjárlaganefndar:

„Til meðferðar á Alþingi hafa verið frumvörp til laga þar sem lögð er til endurgreiðsla virðisaukaskatts af framkvæmdum hjá almannaheillafélögum en hafa ekki náð fram að ganga.“ — Það er eins og ríkisstjórnarflokkarnir hafi ekki meiri hluta. — „Flækjustig á útfærslu slíkra laga hefur verið eitt það helsta sem hefur staðið í vegi.“

Sko. Hæstv. ríkisstjórn er búin að vera hér í þessu tjónabandi sínu í á sjöunda ár. Það að ekki sé komin brúkleg lausn á máli eins og þessu, þar sem allir segjast vera sammála, þýðir auðvitað ekkert annað en það að ríkisstjórnin hefur ekki einlægan og raunverulegan vilja til að leysa þessi mál til heilla og til að létta undir með almannaheillafélögunum sem í svona verkefnum standa. Miðað við það sem er nú leyst með ýmiss konar krúsidúllum í lagasetningu dagana langa hérna þá bara trúi ég því ekki að þetta mál sé enn á þeim stað að meiri hluti fjárlaganefndar telji ástæðu til þess að setja það inn í nefndarálit sitt við 2. umræðu fjárlaga að þetta sé bara allt svo flókið og þetta sé allt í nefnd og það sé búið að margleggja fram frumvarp þessa efnis en það strandi alltaf af því að það sé svo flókið. Ákvarðanatökufælnin getur verið snúin við að eiga.

Næst ætla ég að segja nokkur orð um fjármögnun háskóla. Hér segir, með leyfi forseta:

„Ráðgert er að árangurstengdri fjármögnun verði komið á árið 2025.“

Á undan því er fjallað um þessa breyttu nálgun á fjármögnun háskólanna sem fyrirhuguð er. Ég held að þetta sé heilt yfir hið ágætasta mál, að taka þessa nálgun á fjármögnun háskólanna og bíð spenntur að sjá hvernig útfærslunum verður háttað þegar þær hafa verið teiknaðar upp í endanlegu formi. En ég vil bara í ljósi umræðu síðustu tveggja daga um niðurstöður PISA-könnunar, áhrif af styttingu stúdentsprófs því tengd og fleiri tengd mál varðandi menntun á Íslandi — þá verðum við auðvitað að fara í einhvers lags naflaskoðun, heildarendurskoðun á því hvernig við erum að nálgast menntamálin því að það er þyngra en tárum taki að við séum í raun að bregðast okkar yngsta fólki, börnunum í skólunum og þá sérstaklega grunnskólunum, miðað við þær niðurstöður sem leiddar eru fram í þessari könnun. Það er algjört hneyksli að skólastjórnendur fái ekki einu sinni að glöggva sig á hvar þeirra skólar standi og hvar skórinn kreppir og það hlýtur að verða tekin ákvörðun um að hverfa frá því fyrirkomulagi leyndarhyggju í þessum efnum. Það gerir börnunum sem mestu máli skipta í þessu samhengi verst af öllum sem þessari ákvörðun tengjast. En bara ítreka að ég er áhugasamur og held að þetta sé jákvæð þróun varðandi fjármál og fjármögnun háskólanna og fylgist spenntur með hvernig útfærslan verður þegar á reynir.

Næst er fjallað um menningu, listir, íþrótta- og æskulýðsmál. Þar vil ég bara minna á að kökunni er nokkuð misskipt  hvað varðar umfang og framleiðslu og aðgengi að menningarsýningum og -efni ef við berum saman suðvesturhornið annars vegar og landsbyggðina hins vegar og eins og segir hér þegar er talað um viðbótarfjárveitingar til ýmissa verkefna á landsbyggðinni:

„Ekki er um háar fjárhæðir að ræða en þær geta skipt sköpum í rekstri safna og menningarstofnana.“

Það er auðvitað rétt að þegar menn hafa verið sveltir lengi þá munar um allt súrefni sem fæst. En það sem ég er kannski fyrst og fremst að segja hérna er að við þurfum að horfa á þetta dálítið heildstætt og ef niðurstaðan verður sú að hafa hér um bil alla þá menningarstarfsemi sem ríkið styður við hér á höfuðborgarsvæðinu þá er líka eins gott að menn tryggi gott aðgengi að því um flugvöllinn í Vatnsmýrinni og aðrar þær samgönguæðar sem hingað liggja og geri landsbyggðarfólki kleift að njóta þessara menningarviðburða svo að við finnum okkur ekki í einhverju samfélagi elítisma gagnvart þeim sem búa á höfuðborgarsvæðinu og miklu þrengri stöðu þeirra sem búa úti á landi til að njóta slíkra uppákoma.

Það er hér kafli sem fjallar um útgjöld til heilbrigðismála og ellilífeyris sem hlutfall af vergri landsframleiðslu. Þar segir, með leyfi forseta:

„Á Íslandi eru útgjöld til heilbrigðismála um 9,7% af VLF (árið 2021) sem er örlítið hærra en í Finnlandi en lægra en á öðrum Norðurlöndum. Þar er Noregur með 10,1%“ — 0,4% hærra en hér heima — „og Svíþjóð fer upp í 11,4%. Í þeirri umræðu þarf að taka tillit til þess að Íslendingar eru enn sem komið er töluvert yngri þjóð en aðrar Norðurlandaþjóðir. Hlutfall þeirra sem eru 65 ára og eldri er um 15% hérlendis en á bilinu 18–23% í hinum löndunum. Að teknu tilliti til þessa er hlutfallið svipað á öllum Norðurlöndunum.“

Ástæðan fyrir því að ég nefni þetta hér er að við verðum að hafa í huga í allri umræðu um fjármögnun og kostnað við þessi stærstu velferðarkerfi okkar, hvort sem það er heilbrigðiskerfið eða félagslegu kerfin, að við verðum að hafa kjark til að stokka upp, endurskoða kerfin, laga kerfin, bæta þau þegar tilefni er til. Lausnin felst ekki alltaf í viðbótarfjárveitingu. Ég held að það detti t.d. engum raunverulega til hugar, a.m.k. engum sem hefur skoðað tölurnar, að vandamálið sem orsakar slælega niðurstöðu í PISA-könnuninni sem var hér til umræðu í gær og fyrradag, sé vanfjármögnun grunnskólakerfisins, sem kostar í dag um 200 milljarða. Það getur engum dottið það til hugar. Það er eitthvað annað og það sama þurfum við alltaf að hafa í huga varðandi heilbrigðismálin og félagslegu kerfin. Við verðum að hafa kjark til að laga þau þannig að við fáum meira fyrir minna, getum gert meira fyrir fleiri með því að ná að hafa kjark til þess að endurskoða kerfi sem hafa kannski staðnað og einhvern veginn hlaðið utan á sig kostnaði og eru ekki að virka. Það er nú það sem ég vildi sagt hafa í þessu samhengi. Ég held að það hafi verið fyrrverandi aðstoðarmaður heilbrigðisráðherra, sem þá var Svandís Svavarsdóttir, sem sagði efnislega að það væri hægt að setja endalausan pening inn í heilbrigðiskerfið en það myndi ekki lagast. Þjónustan myndi ekki batna á meðan menn löguðu ekki kerfið. Ég held að það sé hárrétt í þessu samhengi.

Hér er búið að tæpa á einu og öðru varðandi það sem kallast áherslumál og ábendingar meiri hluta fjárlaganefndar og ég hef fengið mikla hvatningu til að fara í gegnum þær 24 bls. sem eftir eru af nefndarálitinu skref fyrir skref en ég ætla að hlífa sjálfum mér og þingheimi við því. Það eru skýringar á breytingartillögum á gjaldahlið sem er auðvitað mjög spennandi og skemmtileg lesning en þar sem þingstörfin verða að fá að mjakast áfram þá ætla ég að sleppa okkur við þá yfirferð. En ég bara vona að hér milli 2. og 3. umræðu, þegar málið gengur til nefndar, að þær tillögur sem meiri hlutinn kemur með, raunverulega koma þær auðvitað frá fjármálaráðherra og ríkisstjórninni, en að þær tillögur sem þaðan koma og búið er að tilkynna að komi, bæði vegna jarðhræringanna á Reykjanesskaga — og hér er nefnt að  gerðar verði tillögur til breytinga gagnvart rekstrarumhverfi bænda og svona hér og hvar. En það sem ég hef kannski gagnrýnt helst er hversu erfitt hefur verið að tosa út sýn stjórnarmeirihlutans á það hvar helst verði stigið til baka á útgjaldahliðinni á móti þeim útgjöldum sem bætt verður í á milli umræðna. Ég held að fyrsti tíminn væri bestur hvað það varðar að fá þau sjónarmið fram til skrafs og ráðagerða og það eru eflaust einhverjar hugmyndir hér í salnum sem gætu hjálpað ríkisstjórninni að ná tökum á þeim útgjaldavexti sem virðist vera linnulaus og stjórnlaus ár eftir ár.

Ég ætla að láta þetta duga í þessari ræðu og óska hv. fjárlaganefnd góðs gengis við að vinna málið áfram á milli umræðna.


Ræðumaður: Bergþór Ólason

Frú forseti. Ég þakka hv. þingmanni fyrir svarið og mér er létt, þetta hefur örugglega verið misheyrn hjá mér nema það hafi verið mismæli hjá hv. þingmanni en mér finnst líklegra að mér hafi misheyrst. En ég tek undir orð hv. þingmanns varðandi mat hans á stöðunni. Mig langar í því samhengi að spyrja hver afstaða hv. þingmanns, sem nú er varaformaður fjárlaganefndar, er til ábyrgðar núverandi ríkisstjórnarflokka á stöðunni. Nú hafa þessir flokkað starfað saman, það er komið á sjöunda þing, flokkar sem í sögulegu samhengi hefðu talist svona helstu varðmenn íslensks landbúnaðar, Sjálfstæðisflokkurinn, Framsóknarflokkurinn og Vinstrihreyfingin – grænt framboð, þótt sú hreyfing sé auðvitað yngri en flokkarnir tveir sem halla í hundrað ár og þar um kring. En hver er afstaða hv. þingmanns og varaformanns fjárlaganefndar til ábyrgðar núverandi stjórnvalda á þeirri grafalvarlegu stöðu sem blasir við íslenskum landbúnaði nú um stundir og þróuninni frá þeim tíma er ríkisstjórnin tók við í lok árs 2017?


Ræðumaður: Bergþór Ólason

Frú forseti. Ég þakka hv. þm. Njáli Trausta Friðbertssyni fyrir ræðu sína. Talgreindi textinn er ekki kominn inn á heimasíðu en mér heyrðist hv. þingmaður segja í ræðu sinni, í tengslum við landbúnaðarkafla ræðunnar, að þrátt fyrir allt þá hefðu bændur það betra nú um stundir heldur en áður var. Mig langar bara að biðja hv. þingmann að leiðrétta þetta, ég treysti á að mér hafi misheyrst, ég trúi ekki öðru, en ef ekki þá vildi ég biðja hv. þingmann að staðfesta það. Eins og ég segi, talgreindi textinn er ekki kominn þannig að ég gat ekki leitað af mér grun, en mér varð svo mikið um að mér svelgdist á vatnsglasinu sem ég var að drekka úr. En spurningin er hvort hv. þingmaður geti kannski ítrekað afstöðu sína varðandi það hver staða bænda er í dag miðað við það sem áður var, bæði ef við horfum til upphafs samstarfs þessarar ríkisstjórnar fyrir sex árum síðan og kannski 10–20 ár aftur í tímann. Er staðan í dag þrengri eða rýmri heldur en þá var?


Ræðumaður: Bergþór Ólason

Herra forseti. Ég þakka hæstv. ráðherra svarið. Ástæðan fyrir því að ég nefni þetta hér er að við erum auðvitað ansi gjörn á að samþykkja svona atriði sem láta lítið yfir sér, þetta er einn stafliður af þremur í einni grein af 28, ef ég man rétt, í þessu tiltekna frumvarpi. Það er svo oft sem við finnum okkur í þeirri stöðu að við höfum samþykkt hér eitthvað sem lítur sárasakleysislega út en kallar síðan á heljarmikla vinnu og kostnað fyrir fyrirtæki og almenning sem undir reglurnar falla. Ég vil brýna hæstv. ráðherra til að láta skoða þetta í þaula. Þetta lítur út eins og frumvarp sem var skrifað af embættismönnunum í ráðuneytinu, eins og mörg hver eru, og ég vil ítreka það og brýna hæstv. ráðherra til að láta skoða þessa þætti því að matið í greinargerð frumvarpsins bendir ekki til þess að nein raunveruleg greining hafi átt sér stað á þessum þáttum. Ég bara fagna því að hæstv. ráðherra ætli að leggja fram upplýsingar varðandi þetta en málið er auðvitað til meðferðar í þinginu nú þegar.


Ræðumaður: Bergþór Ólason

Herra forseti. Ég beini hér fyrirspurn til hæstv. fjármálaráðherra varðandi breytingu sem ráðherrann lagði fram nýlega í frumvarpi til laga um breytingu á ýmsum lögum um skatta og gjöld, gistináttaskatt, áfengisgjald og fleira. Það sem mig langar að spyrja hæstv. ráðherra um varðar c-lið 7. gr. Það ætti öllum að vera ljóst, sýnist mér, sem lesa frumvarpið að það er töluvert flækjustig sem þarna verður og vinna og kostnaður fyrir fólk og fyrirtæki sem af þessu hlýst.

Mig langar til að spyrja hæstv. ráðherra: Liggja fyrir fjárhæðir gjafa sem íslenskir einstaklingar gefa til góðgerðarmála erlendis árlega, nú eða íslensk fyrirtæki eða aðilar eins og Rauði krossinn, UNICEF og jafnvel ríkið og fleiri slíkir aðilar gefa til góðgerðarmála erlendis árlega? Liggja fyrir fjárhæðir greiðslna íslenskra einstaklinga fyrir þjónustu eins og tónlistarstreymi, kvikmyndastreymi, hótelþjónustu og aðra þjónustu erlendis frá árlega? Og hefur verið lagt mat á fjölda vinnustunda sem íslenskir einstaklingar þurfa að leggja á sig til að halda eftir og skila staðgreiðslu af þjónustu til erlendra aðila?

Ástæðan fyrir því að ég spyr þessara spurninga er í rauninni sú að mér sýnist töluvert umfang utanumhalds verða til við þessar breytingar og mig langar að spyrja hvort mat hafi verið lagt á þær.

Sömuleiðis vil ég spyrja hæstv. ráðherra: Liggur fyrir fjöldi slíkra erlendra aðila frá öðrum ríkjum og þá fjárhæðir sem greiddar eru til þeirra ríkja þar sem engir tvísköttunarsamningar eru fyrir hendi? Því að tekið er fram í greinargerð að umfangið sé hóflegt gagnvart þeim sem starfa innan landa þar sem tvísköttunarsamningar eru í gildi. Því er spurningin, eins og kom fram hér áðan: Hefur verið metið hvaða kostnað umræddar breytingar hafa fyrir einstaklinga og fyrirtæki?


Ræðumaður: Sigmundur Davíð Gunnlaugsson

Væru enn betri.Frú forseti. Ég held ég hafi ekki sakað hv. þingmenn Viðreisnar um að tala niður krónuna, ég kann að hafa sagt að þeir rægi krónuna stundum, ákveðinn blæbrigðamunur á því, og fyrir því eru ástæður. Það er hins vegar, og kannski tengist þessu með að rægja krónuna, einfaldlega ekki rétt að það að hafa haft sjálfstæðan gjaldmiðil, krónuna í okkar tilviki, hafi sérstaklega bitnað á almenningi. Eða eru ekki kjör á Íslandi almennt betri en í flestum öðrum löndum í heiminum? Væru enn betri, kallar hv. þingmaður fram í. Lítum til Grikklands sem öðlaðist, af gæfu væntanlega að mati hv. þingmanna Viðreisnar, að fá evruna. Þegar bjátaði á, fyrst með fjármálakrísunni og svo með evrukrísunni, þá hrundi allt meira og minna í Grikklandi; kjör, ellilífeyririnn náttúrlega að miklu leyti bara gufaði upp, fyrirtækin fóru á hausinn o.s.frv., af því að þeir voru ekki með eigin gjaldmiðil og fyrir vikið gátu þeir ekki aðlagast aðstæðum. Það er einmitt mikilvægt með eigin gjaldmiðil, til að geta aðlagast sveiflunum, aðstæðum. Að vera með evru, að vera með erlendan gjaldmiðil, skulum við segja, sem menn hafa ekkert um að segja er eins og að fara í teygjustökk í keðju, þú bara slitnar í sundur þegar þú lendir. En að vera með eigin gjaldmiðil, þá ertu í teygju sem getur hjálpað til við að aðlaga samfélagið. Og hver hefur afraksturinn af því verið? Jú, það er samfélag þar sem kjör eru bara með því sem best gerist í heimi, þó að við viljum auðvitað að þau séu betri og ekki hvað síst fyrir það fólk sem hefur að einhverju leyti orðið út undan í samfélaginu. En hvaða lönd eru þetta, frú forseti? Sviss, er það ekki? og Noregur og Ísland, öll með eigin gjaldmiðil.


Ræðumaður: Sigmundur Davíð Gunnlaugsson

Frú forseti. Vissulega er meiri hætta á sveiflum ef gjaldmiðillinn er lítill en það er ekki beint samhengi þar á milli. Ef hagstjórn er í lagi þá þarf lítill gjaldmiðill ekki að sveiflast meira heldur en stærri. Við höfum séð dæmi um það auðvitað í samanburði við bandaríkjadollar, sænska krónu, breska pundið, íslensku krónuna að það er ekki endilega alltaf minnsti gjaldmiðillinn sem sveiflast mest, öðru nær. Meira að segja þýska markið á sínum tíma sveiflaðist oft töluvert, þannig að gjaldmiðill er bara mælikvarði á hagkerfið. Stundum kann að vera að okkur hafi gengið erfiðlega að hafa stjórn á hagkerfinu hér, ef svo má segja, eða halda á því jafnvægi. Það var líklega meira vandamál hér áður fyrr þegar atvinnuvegirnir voru einhæfari en nú er. En við höfum líka séð að vaxtastig fer ekki endilega eftir stærð gjaldmiðils. Við höfum svona í seinni tíð farið í gegnum tíma þar sem vextir af íslensku krónunni voru lægri en á mörgum öðrum gjaldmiðlum. Við höfum séð að meira að segja á sama gjaldmiðli, evrunni, getur verið mjög ólíkt vaxtastig. Það voru allt aðrir og miklu hærri vextir í Grikklandi á lánum þar heldur en í Þýskalandi. Það er vegna þess að vextirnir líta til áhættunnar sem liggur í fjárfestingunni sem ráðist er í fyrir lántökuna. Það hefur væntanlega ekki farið fram hjá hv. þingmanni hvers konar ófremdarástand hefur ríkt í Bandaríkjunum á húsnæðismarkaði þegar menn allt í einu upplifa það að vextir eru farnir upp úr húsnæðislánum, úr 0,5%, eða 1% upp í 7,5% í bandaríkjadölum. Allt er þetta því spurning um undirliggjandi stærðir. Gjaldmiðillinn er bara mælikvarði en gerir okkur líka kleift að hafa betri stjórn ef við viljum það.


Ræðumaður: Sigmundur Davíð Gunnlaugsson

Frú forseti. Skattaálögur á íslenskan almenning hafa aukist, það liggur alveg ljóst fyrir. Og hvað varðar útgjöldin þá hafa þau aukist líka, sannarlega hafa þau aukist gífurlega eins og var kannski megininntak ræðu minnar hérna áðan. Munurinn er þó fyrst og fremst sá, eins og ég nefndi í fyrra svari, að þessi miklu útgjöld, þessi mikla útgjaldaaukning er umfram tekjur, langt umfram tekjur ríkisins. Með öðrum orðum er ríkið núna, þrátt fyrir skattahækkanirnar allar og gjaldahækkanirnar, rekið með methalla og útgjöldin einhver þau mestu sem nokkurn tímann hafa sést, raunar þau mestu, jafnvel þótt litið sé til rauntalna. Útgjöld hafa aukist í tíð þessarar ríkisstjórnar um meira en þriðjung þótt litið sé á raunvirði, verðleiðrétt, sem er ótrúlegt afrek. Ef við lítum bara á krónutöluna þá hafa útgjöldin aukist um ja, líklega núna með þessu um 75%. Jafnvel þótt við verðleiðréttum þetta hefur þessi ríkisstjórn náð að auka útgjöld ríkisins um meira en þriðjung sem engin önnur ríkisstjórn í sögu Íslands, held ég að mér sé óhætt að segja, hafði gert, hugsanlega ef við lítum fram hjá einskiptiskostnaði vegna bankahrunsins.


Ræðumaður: Sigmundur Davíð Gunnlaugsson

Frú forseti. Ég er nú ekki viss um að ég hafi náð allri þessari talnarunu hv. þingmanns en tek þó undir með honum, ef ég skildi hann rétt, að það væri eðlilegt að líta á hlutfall af landsframleiðslu þegar við skoðum hversu mikið ríkið tekur til sín. Ég er ekki alveg viss um að það hafi verið það sem hann var að segja en ég alla vega skildi hann þannig og hann leiðréttir mig þá. En varðandi muninn á þessu kjörtímabili eða þessari ríkisstjórn sem nú situr og á kjörtímabilinu 2013 þá er munurinn augljós: Annars vegar var ríkisstjórn sem einsetti sér að reka ríkissjóð með afgangi, skila ekki halla, spara peninga til að draga úr vaxtakostnaði og nýta fjármagnið betur síðar í almannaþágu. Hins vegar erum við með ríkisstjórn sem rekur ríkið með gegndarlausum halla og slær öll met í því, eins og ég rakti í ræðu minni. Þannig að munurinn á þessum tveimur ríkisstjórnum á þessum kjörtímabilum hvað varðar efnahagsstjórn gæti vart verið skýrari.


Ræðumaður: Sigmundur Davíð Gunnlaugsson

Frú forseti. Í þessari fyrstu ræðu minni um fjárlög við 2. umræðu ætla ég að reyna að halda mig við stóru myndina. Í seinni ræðum fer ég hugsanlega nánar í stöku málaflokka og tölurnar sem liggja hér að baki. Það veitir ekkert af því að líta á stóru myndina í því sem ríkisstjórnin er að gera, hefur verið að gera og birtist aldeilis núna með þessum fjárlögum. Stærsta myndin er líklega sú að nú hyggst ríkisstjórnin eina ferðina enn slá eigið Íslandsmet og mörg fyrri Íslandsmet í ríkisútgjöldum. Hún á eiginlega öll metin á þessu sviði, hvort sem það er aukning milli ára í rauntölum eða einfaldlega í krónutölu, eða heildarupphæð. Þetta met slær hún aftur og aftur og nú eina ferðina enn.

En til hvers? Ef þessi gífurlega útgjaldaaukning væri að skila samfélaginu einhverju betra, einhverjum framförum, skildi maður það kannski, þó að aukningin engu að síður teldist mjög vanhugsuð til lengri tíma litið, sérstaklega í ljósi þess að skuldir ríkisins hafa vaxið mjög hratt og nú fara hátt í 100 milljarðar á ári bara í að greiða vexti af lánum ríkisins eftir þessa metsækni ríkisstjórnarinnar. En það versta við þetta er að við fáum ekkert fyrir. Hvað hefur samfélagið fengið fyrir þessi gífurlegu útgjöld upp á um 1.000 milljarða frá 2020–2027, miðað við svar frá hæstv. fjármálaráðherra? 1.000 milljarðar. Hvað fáum við fyrir? Ástæðan fyrir því að þetta situr svona í mér, frú forseti, er að á sínum tíma í ríkisstjórn áranna 2013–2016 ákváðum við að fyrsta skrefið væri að ná tökum á rekstri ríkissjóðs og við höfðum leiðir til þess, sem aldeilis virkuðu. En þegar við hefðum náð tökum á rekstrinum gætum við farið að bæta kjör fólks, rétta stöðu alls almennings í landinu. Eitt af því sem ég og fleiri tókum sérstaklega til var mikilvægi þess að rétta hlut eldri borgara og annarra sem eru á lífeyri. Þetta var ekki gert hjá núverandi ríkisstjórn þrátt fyrir að hún hafi fengið í fangið kjöraðstæður í ríkisfjármálum. Það var farið í að eyða peningum í eitthvað sem enginn veit hvað var. Er heilbrigðiskerfið orðið betra? Er menntakerfið orðið betra? Er löggæslan orðin betri? Það er ekki að sjá. Þessi ráðgáta er enn óleyst: Hvernig fór ríkisstjórnin, bæði á þessu kjörtímabili og því síðasta, að því að eyða svona miklum peningum án þess að fá neitt fyrir? Og aftur verður mér hugsað til áranna 2013–2016, hvað við hefðum getað gert fyrir nokkra tugi milljarða í viðbót ef við hefðum leyft okkur að reka ríkið áfram með halla. Það hefði verið hægt að gjörbreyta ýmsu. Ég tala nú ekki um ef við hefðum aukið útgjöld um einhver hundruð milljarða. En við töldum rétt að gera þetta í réttri röð, ná niður skuldunum þannig að tugir milljarða, 100 milljarðar, færu ekki í að borga af lánum ríkisins en myndu frekar nýtast í uppbyggingu samfélagsins, innviðafjárfestingu, betri kjör eldri borgara og annarra, betra heilbrigðiskerfi o.s.frv. En ef við hefðum ákveðið að eyða umfram efni á þeim tíma þá getur maður rétt ímyndað sér hvað hefði verið hægt að gera í tíð skynsemishyggjuríkisstjórnar.

En þessari ríkisstjórn hefur tekist að slá öll met án þess að fá neitt fyrir. Við erum væntanlega mörg hér minnug þess þegar útgjöldin fóru yfir 1.000 milljarða. Það voru ákveðin tímamót í rekstri ríkisins og ekki skemmtileg tímamót því að meira að segja fulltrúar meiri hlutans, ríkisstjórnarinnar, virtust skammast sín fyrir það og ætluðu að bæta úr. Þetta væri tímabundið ástand, við myndum svo leiðrétta það og komast aftur niður fyrir 1.000 milljarðana. Nú sést ekki lengur í þessa 1.000 milljarða. Þetta eru að verða 1.500 milljarðar í útgjöldum ríkisins án þess að neitt sem nokkur maður tekur eftir hafi fengist fyrir.

Covid-ástandið kom auðvitað inn í þetta eins og ríkisstjórninni hefur orðið tíðrætt um. En við hv. þingmenn munum væntanlega þegar ríkisstjórnin kom hér til þings með betlistaf í hendi og sagðist vera að fást við ákaflega erfitt ástand og það kallaði á sérstaka útgjaldaaukningu. Það var skiljanlegt í ljósi þess að stjórnvöld höfðu ákveðið að loka að miklu leyti fyrir atvinnulíf og verðmætasköpun í landinu. Þegar stjórnvöld ákveða að loka fyrirtækjum er eðlileg krafa af þeirra hálfu að fá það bætt. En þessu fylgdi frá hæstv. ráðherrum ríkisstjórnarinnar að þegar við yrðum komin í gegnum þetta ástand, þegar þessum heimsfaraldri, þessu óvænta hamfaraástandi lyki yrði farið beint í það að greiða niður þær skuldir sem höfðu safnast upp á Covid-tímanum. Annað kom nú aldeilis á daginn því að þessi aukaútgjöld, þessi miklu ófyrirséðu útgjöld, mynduðu einfaldlega nýtt gólf í útgjöldum þessarar ríkisstjórnar, gólf sem hún nýtti til að spyrna sér sem hæst upp og slá öll fyrri met í útgjöldum. Engir tilburðir sýndir til að nýta hagsveifluna — hagvöxtur hefur verið mikill á Íslandi, ekki hvað síst vegna stórkostlegra útgjalda ríkisins — og engir tilburðir sýndir til að fara með þær skatttekjur af skynsemi. Þeim var öllum eytt og meiru til. Og hvað fengum við fyrir? Við vissum það ekki áður en þetta fjárlagafrumvarp birtist og við vitum það ekki enn.

Maður leyfði sér að vona að þetta fjárlagafrumvarp yrði lagað í meðförum þingsins. Nú á milli umræðna hafa einhverjar breytingar verið gerðar en þetta fjárlagafrumvarp hefur ekki verið lagað í nokkru samræmi við tilefnið sem var til. Jafnvel þrátt fyrir jarðhræringar á Reykjanesskaga og gríðarlegt tjón í Grindavík er einfaldlega reynt að líta fram hjá því. Það er ekki farið í það að spara það sem ætti að spara til að geta brugðist við á viðeigandi hátt gagnvart þessum óvæntu ófyrirséðu náttúruhamförum. Nei, okkur er sagt að það verði væntanlega einhver útgjaldaauki en engir tilburðir eru til að spara, engir tilburðir til að fara betur með skattfé almennings.

Svo höfum við séð það sem af er þessari umræðu að fulltrúar stjórnarliðsins, fulltrúar meiri hlutans, virðast vera feimnir við að verja þetta fjárlagafrumvarp, virðist þykja óþægilegt að þurfa að tala fyrir því. Minna eiginlega á einhvern ferðalang sem er villtur í skóginum og mætir birni og ákveður bara að leggjast í jörðina og þykjast vera dauður. Það kann að vera rétt ráð. Ég veit það ekki, frú forseti, ég hef heyrt að þetta sé ráðið þegar maður mætir villtum birni. En það er ekki ráðið fyrir ríkisstjórnina. Þetta er ekki leiðin til að verja fjárlagafrumvarp, að leggjast niður og þykjast vera dauður. Hvað kemur þá á daginn? Við sjáum t.d. hv. þingmenn Viðreisnar mæta hér og hæðast að ríkisstjórninni og krónunni, gjaldmiðli landsins. Það er reyndar ekki nýtilkomið frá hv. þingmönnum Viðreisnar. En í ljósi þess að stjórnarliðar hafa lagst flatir vaða hv. þingmenn Viðreisnar uppi og gera lítið úr gjaldmiðli landsins, kenna honum um allar ófarir. Hæstv. utanríkisráðherra, fyrrverandi fjármálaráðherra, má reyndar eiga það að hann skrifaði ágætispistil á Facebook-síðu sína sem birtist í fréttum þar sem hann kom krónunni til varnar og útskýrði rangfærslur í sjónvarpsþætti, eða mistúlkun skulum við segja. En svo kemur enginn stjórnarliði til að bakka hæstv. utanríkisráðherra og formann Sjálfstæðisflokksins upp þegar hv. þingmenn Viðreisnar koma hér og rægja gjaldmiðil landsins sem hefur á undanförnum árum og raunar áratugum, þrátt fyrir sína galla, reynst okkur ómetanlegur við að auka kaupmátt í landinu og komast í gegnum efnahagsþrengingar, auka hagvöxt þegar á þurfti að halda. Þessi hæstv. ríkisstjórn þorir ekki einu sinni að verja það sem þó er rétt, þau tækifæri sem hún þó gæti haft til að minna á að það sé ekki allt glatað, hún hafi ekki enn sem komið er kastað krónunni og gengið í Evrópusambandið. Nei, þau leggjast flöt í mosann í skóginum og vona að fyrir vikið muni björninn, stundum í formi hv. þingmanna Viðreisnar, ekki ráðast á þau. Það hefur ekki reynst þeim vel.

Ef við færum okkur aðeins yfir á málasviðið í framhaldi af því sem ég nefndi um hversu lítið hefur fengist fyrir þessi stórkostlegu útgjöld er kannski nærtækast að líta á menntamálin. Við höfum heyrt fréttir af því í dag og í gær að íslenskir nemendur í grunnskóla standi sig einfaldlega ekki nógu vel, standi sig í rauninni bara illa, frú forseti. Við skulum bara segja hlutina eins og þeir eru, að íslenskir nemendur standi sig illa í alþjóðlegum samanburði. Við höfum í þessi sex ár, eða hvað það er nú orðið hjá þessari ríkisstjórn, ítrekað heyrt ráðherra menntamála og raunar aðra hæstv. ráðherra lýsa því hversu mikilvæg menntun væri, hversu mikla áherslu viðkomandi ráðherra legði á að bæta menntakerfið og menntun í landinu. Ekki hefur skort fjármagn í það. Það hefur aukist þar eins og annars staðar. En svo kemur niðurstaðan. Munurinn frá því fyrst eftir að þessi ríkisstjórn tók við — hún tók við seint 2017 og síðasta PISA-könnun á undan þessari var gerð 2018 — er sá að Ísland hefur fallið meira en nokkurt annað land í OECD í námsárangri, þrátt fyrir allar umbúðirnar, þrátt fyrir allar yfirlýsingarnar um hversu gríðarlega áherslu þessi ríkisstjórn legði á menntamálin og þrátt fyrir allt fjármagnið. Þetta er fyrst og fremst áminning um það að hvað sem líður fjármagni og yfirlýsingum er þessi ríkisstjórn og ráðherrar hennar ekki fær um að stjórna til að ná árangri. Þau hafa fengið meira og minna allt það fjármagn sem þau vildu en árangurinn er ekki eftir því. Það er sérstaklega dapurlegt og mikið áhyggjuefni að sjá hversu lítill árangurinn er á jafn mikilvægu sviði og menntamál barna eru því að það mun hafa áhrif til allrar framtíðar. Það mun augljóslega hafa áhrif á líf þessara barna sem síðan verða fullorðin en það mun líka hafa áhrif á hagkerfið og auka útgjöld ríkisins til langrar framtíðar ef börn hafa ekki hlotið þá menntun sem þarf til að geta skapað öll þau verðmæti sem ella hefðu getað orðið, til að geta uppfyllt drauma sína og lagt eins mikið til samfélagsins og þau hefðu getað gert ef stjórn menntamála hefði verið í lagi.

Það var ánægjulegt að sjá þó a.m.k. einn af skólastjórnendum höfuðborgarsvæðisins lýsa því yfir að þetta væri bara ekki í lagi, það þyrfti að grípa inn í og sleppa öllum þeim afsökunum sem hefðu birst. Þetta var Jón Pétur Zimsen, aðstoðarskólastjóri Réttarholtsskóla, sem sagði það sem þurfti að segja, að þetta væri ekki ásættanlegt. Það yrði að bregðast við. Viðbrögðin úr kerfinu, frá ráðherrum, jafnvel frá samtökum kennara og frá Menntamálastofnun höfðu öll verið á aðra leið, að afsaka þessa niðurstöðu og kenna einhverjum öðrum um. En eins og Jón Pétur nefndi er það vonlaus nálgun. Við þurfum að láta þetta okkur að kenningu verða, þurfum að læra af þessu og breyta skipulaginu, breyta því hvernig við vinnum hlutina hér og fá meira fyrir peningana. Eins og hann nefndi þá eru 200 milljarðar settir í þetta, af hverju fáum við ekki meira fyrir?

Það sama má segja um heilbrigðiskerfið. Meira að segja fyrrverandi landlæknir benti á að það væri endalaust hægt að auka framlög til heilbrigðiskerfisins án þess að ná nokkrum árangri, það gæti jafnvel leitt til afturfarar ef menn laga ekki kerfið sjálft. Hefur þessari ríkisstjórn tekist að laga kerfið? Nei, aldeilis ekki. Henni hefur tekist að auka framlög og útgjöld til heilbrigðismála mjög verulega, en fá menn meira fyrir? Er heilbrigðiskerfið orðið betra en það var áður en þessi ríkisstjórn tók við? Það er ekki að sjá. Mér sýnist hafa orðið afturför. Mér sýnist biðlistarnir hafa lengst og fleiri en áður lendi í vandræðum innan heilbrigðiskerfisins. Það er vegna þess að þessi ríkisstjórn lítur svo á að útgjöld séu árangur. Hún ruglar saman raunverulegum árangri og útgjöldum og státar sig af því að hafa eytt svo og svo miklu meira í menntakerfið eða heilbrigðiskerfið og í því felist árangur. En það er ekki svo. Það er hægt að eyða endalaust af peningum ef menn stjórna ekki af skynsemi og skynsemishyggja virðist vera býsna fjarri þessari ríkisstjórn.

Svo hefur það auðvitað líka áhrif, hvort heldur sem litið er til menntakerfisins eða heilbrigðiskerfisins, löggæslu eða nokkurs annars í samfélaginu, þegar stjórnleysi ríkir á öðrum sviðum. Nú hefur alla tíð þessarar ríkisstjórnar ríkt fullkomið stjórnleysi á sviði hælisleitendamála. Þetta hafa meira að segja hæstv. ráðherrar ríkisstjórnarinnar viðurkennt. Fyrrverandi hæstv. dómsmálaráðherra, núverandi hæstv. dómsmálaráðherra, formaður Sjálfstæðisflokksins og líkast til fleiri hafa viðurkennt að málaflokkurinn sé stjórnlaus en ná á engan hátt tökum á honum. Og nú sjáum við afleiðingarnar. Við sjáum ekki bara afleiðingarnar í beinum kostnaði, það er mjög erfitt, frú forseti, að fá nokkrar alvörutölur um það. Jú, það er hægt að reikna þann kostnað sem er hægt að heimfæra beint á móttöku og utanumhald málaflokksins. Alltaf virðist hann vera vanáætlaður og er það eflaust í þessu fjárlagafrumvarpi líka, nema kannski á þessu ári, 15 milljarðar, kannski fer hann upp í 20 milljarða, við vitum það ekki. Þá er ekki allt hitt tekið með í reikninginn, allar hinar afleiðingarnar af þessu stjórnleysi, afleiðingarnar fyrir menntakerfið eins og við sjáum mjög glögglega núna og bent hefur verið á, að skólakerfið sé í einhvers konar nauðvörn og hafi ekki aðstæður til að kenna börnum að lesa á íslensku af því að það sé svo mikið umstang annars staðar og álagið svo mikið; á heilbrigðiskerfið þar sem álagið, m.a. af völdum þessa stjórnleysis, gerir kerfið verr í stakk búið til að þjónusta almenning, þrátt fyrir gríðarlega útgjaldaaukningu til sama kerfis. Þannig mætti lengi telja. En þessi ríkisstjórn lítur aldrei á heildarmyndina. Það virðist vera algerlega framandi hugsun fyrir meiri hlutann hér á Alþingi og sérstaklega ráðherrana í ríkisstjórn að líta annars vegar á heildarmyndina eða langtímaáhrif. Í staðinn er öllu pakkað inn í nýjar umbúðir og útgjöld aukin ár frá ári, aftur og aftur til að fresta vandanum þangað til einhver önnur ríkisstjórn er komin sem getur tekist á við vandann þegar þessir ráðherrar eru sloppnir eitthvert annað. Allt gengur þetta út á það að fresta vandanum frekar en að líta á heildarmyndina og langtímaáhrifin af þeim ákvörðunum sem eru teknar.

Nýjasta dæmið um þetta er líklega það sem nú er til meðferðar hér í nefndum þingsins, áform þessarar ríkisstjórnar um skattahækkanir, gjaldahækkanir. Það eru svo sem engin ný tíðindi, ég geri mér grein fyrir því, frú forseti, að þessi ríkisstjórn hækki skatta og gjöld. En það sem er áhugavert við þau áform núna er að með því er verið að framfylgja óskum Evrópusambandsins og hækka skatta og gjöld á almenning á Íslandi ekki bara til þess að auka tekjur ríkissjóðs eða refsa fólki fyrir að gera eitthvað sem stjórnvöldum er illa við að fólk geri, eins og að keyra bíl, heldur er líka verið að ráðast í skattheimtu fyrir lénsherrana, lénsherra þessarar ríkisstjórnar í Brussel, Evrópusambandinu. Hér er ég auðvitað að tala um áform um að leggja nýja skatta og ný gjöld, refsigjöld, á almenning fyrir að ferðast með flugvélum, fyrir að flytja inn vörur með skipum. Í framhaldinu stendur svo til að refsa fyrir flutninga á landi og húsbyggingar. Húsbyggingar, frú forseti, nokkuð sem maður hefði haldið að þessi ríkisstjórn væri búin að gera sér grein fyrir að sé skortur á. En nei, nú skal innleiða nýjar refsingar fyrir að fólk byggi hús þar sem með því losna gróðurhúsalofttegundir. Fyrir það skal refsað og reynt að draga úr slíkum framkvæmdum.

Það er a.m.k. ljóst að markmiðið með nýju refsigjöldunum á flugið er að fólk hætti að ferðast svona mikið, fari frekar í járnbrautarlestir, hvernig sem Íslendingar eiga að gera það. Hæstv. ráðherrar ríkisstjórnarinnar höfðu reyndar gert sér grein fyrir því að það væru ekki járnbrautarlestir á Íslandi, auk þess sem Ísland væri miðstöð flugs í Norður-Atlantshafi og því myndi þessi gjaldtaka reynast okkur alveg einstaklega illa, langt umfram aðrar þjóðir. Það höfðu verið gerðar rannsóknir og þær birtar sem gáfu til kynna að yrði af þessari gjaldtöku myndi flug til og frá landinu dragast verulega saman, yrði árið 2050, eftir rúman tvo og hálfan áratug, um fjórðungur af því sem ella hefði orðið og þriðjungur af því sem það er nú. Þetta er markmiðið með refsigjöldunum, að fólk hætti að fljúga. Nýju skattarnir á flutninga myndu kosta svona til að byrja með 5, 6 milljarða á ári sem leggjast auðvitað á almenning en svo vita menn ekkert hvað tekur við, hversu mikið þetta hækkar þegar við erum búin að eftirláta Evrópusambandinu stjórn þessara mála.

Fyrra málið, flugmálið, hafði verið talið grafalvarlegt og ráðherrar höfðu komið hér og sagt: Það kemur ekki til greina að samþykkja þetta óbreytt. Svo þurfti að halda hér mikla Evrópuhátíð í Hörpu sem nokkrir hæstv. ráðherrar virtust alveg einstaklega spenntir fyrir, kostaði held ég 3, 4 milljarða, en þá þótti ekki við hæfi að spilla gleðinni og þess vegna var Ursula von der Leyen ekki fyrr stigin út úr flugvél á Reykjavíkurflugvelli en tilkynnt var um að náðst hefði samkomulag um þessi flugmál. Og hvernig var það? Jú, Ísland fær frest að einhverju leyti í tvö, þrjú ár sem vill reyndar svo til að voru akkúrat aðlögunarárin. Ísland fær frest í þennan tíma og hvað gerist svo? Svo tekur við kerfið sem ráðherrarnir voru búnir að segja að yrði aldrei samþykkt af því að það gengi svo illa gegn hagsmunum Íslands. Hvað siglingarnar varðar þá lýstu ráðherrar því yfir kokhraustir og stoltir að við myndum ekki einu sinni sækja um undanþágur. Jú, við áttum að vísu kannski rétt á þeim vegna legu landsins og stöðu að öðru leyti, engar járnbrautarlestir, engir fljótaflutningar eða kanalar. Því ættum við kannski rétt á undanþágum en við ætluðum að sýna slíkt fordæmi að sækja ekki einu sinni um þær. Gefum þessa 6 milljarða á kostnað almennings á ári eða 10 eða 12 eða hvað það verður, það lítur betur út í kokteilboðunum í Brussel. Þannig er þetta allt, frú forseti, farið að snúast um umbúðirnar. Annars vegar að geta tekið á móti einhverjum Evrópumönnum á hátíð í Hörpu og glatt þá með því að gefa eftir hagsmuni landsins eða gefa eftir að fyrra bragði undanþágur sem við hefðum átt rétt á varðandi siglingarnar.

Þetta bætist við alla hina skattana og gjöldin sem þessi ríkisstjórn hefur ítrekað hækkað og fundið upp nýja skatta og ný gjöld. Þessi ríkisstjórn hefur ekki aðeins haldið Íslandi í hópi þeirra ríkja sem leggja allra hæstu skatta á þegnana af nokkru landi, hún hefur bætt í jafnt og þétt og oft einmitt með umbúðamennsku, með því að gefa gjöldunum og refsingunum ný nöfn, kalla þau græna skatta til að mynda. Um leið hefur hún gert fyrirtækjum og öllum almenningi erfiðara og erfiðara fyrir að búa til verðmæti og skapa eitthvað nýtt með því að stækka báknið og flækja regluverkið. Það er orðið nánast ófært fyrir einstakling að stofna lítið fyrirtæki, gera hugmyndina sína að veruleika, af því að stjórnvöld munu stoppa hann af. Uppfylla þarf 22 skilyrði og þú hefur jafnvel enga hugmynd um hvernig þú eigir að uppfylla þessi skilyrði, jafnvel eftirlitsstofnanirnar vita það ekki fyrir fram hvernig eigi að uppfylla þessi skilyrði. En þú þarft að gera það og til þess þarftu að ráða sérfræðinga til að fara í gegnum þetta allt saman og leggja fram öll gögn, allar áætlanir o.s.frv., borga fyrir allt saman og hugsanlega færðu leyfi til að búa til ný verðmæti, framfylgja góðu hugmyndinni þinni, hugsanlega ekki. Meira að segja fyrirtæki sem eru þegar í rekstri hafa ekki undan að bregðast við nýju flækjunum sem koma hingað á færibandi og eru afgreiddar á færibandi í gegnum þetta þing án þess að hv. þingmenn oft á tíðum og jafnvel stofnanirnar og ráðuneytin sem fjölluðu um þær viti í rauninni hverjar afleiðingarnar verða. Þetta eru iðulega einhverjar Evrópureglur sem okkur er þó sagt að sé gríðarlega mikilvægt að hleypa hér í gegn.

Meðan á þessu gengur eru grunnstoðir samfélagsins vanræktar og grunnatvinnuvegirnir, ekki hvað síst, kannski alveg sérstaklega þessa dagana og þessi misserin, landbúnaður. Stöku stjórnarþingmaður kemur upp og lýsir áhyggjum af ástandinu, jafnvel stöku ráðherra, en það er ekki brugðist við í samræmi við tilefnið. Og hvert er tilefnið? Tilefnið er neyðarástand í landbúnaði eins og framkvæmdastjóri Bændasamtakanna, Vigdís Häsler, hefur ítrekað sagt frá í viðtölum og í greinum. Þetta er ekki eitthvað sem þarf að leysa á næstu misserum eftir að skipuð hefur verið nefnd til að skoða málið. Þetta er eitthvað sem þarf að leysa strax, á næstu dögum, því að þessi undirstöðuatvinnugrein landsins, greinin sem býr til matvælin sem hafa haldið í okkur lífinu og haldið uppi þessu samfélagi frá landnámi, er ekki bara í raunverulegri hættu. Við sjáum hvað er að gerast nú þegar. Fólk er að bregða búi og hætta búskap vegna þess að kerfið er orðið svo fjandsamlegt þessari mikilvægu grein að menn sjá ekki til lands og hvernig þeir eiga að geta haldið áfram sínum rekstri, sínum fjölskyldubúum, að óbreyttu. Þetta ætti að kalla á í fjárlagafrumvarpi aðgerðir sem taka mið af stöðunni, taka mið af raunveruleikanum og breyta stöðunni. Í þessu fjárlagafrumvarpi hefði ríkisstjórnin þurft að sýna að henni væri alvara með þessar stöku athugasemdir sem koma hér einstaka sinnum frá hv. þingmönnum meiri hlutans, að henni væri alvara með að bjarga landbúnaðinum og gerði sér grein fyrir stöðunni sem hann er í. Það er ekki að sjá í þessu fjárlagafrumvarpi.

Það er í rauninni alveg furðu lítið að sjá í þessu fjárlagafrumvarpi um eitthvað sem kalla mætti framtíðarsýn, einhverja stefnu fyrir landið, fjárfestingu í því sem er hagkvæmt og mun skila okkur aukinni verðmætasköpun, svo ég tali nú ekki um sparnað sem virðist vera þessari ríkisstjórn algerlega framandi hugtak; sparnaður. Það er kannski ekki skrýtið í ljósi þess að ríkisstjórnin hefur slegið öll met í útgjöldum en það hvarflar ekki að henni að við þær aðstæður sé kannski rétt að fara að huga að útgjaldahliðinni á sparnaði. Hvar er það að sjá? Hvergi, en við sjáum nýja skatta, ný gjöld og ný útgjöld ríkisins á mörgum sviðum, nýjar stofnanir. Framsóknarflokkurinn og ég tala nú ekki um Vinstrihreyfinguna – grænt framboð eru alveg sérstaklega áhugasöm um að auka útgjöld til hinna ýmsu stofnana og búa til nýjar. Vinstri græn vilja stofna enn eina mannréttindastofnunina. Ég veit ekki hvort hún verður sú fimmta eða sjötta en þau vilja tikka í þetta box þó að það muni engu breyta um mannréttindi. Það mun ekki auka mannréttindi á Íslandi og jafnvel hafa öfug áhrif. En af því að þetta snýst allt um umbúðirnar þá telja þau sig vera að tikka í boxið með því að búa til nýja stofnun sem heitir Mannréttindastofnun. Það eru reyndar ekkert mörg ár síðan búin var til ný stofnun en þó í því tilviki með sameiningu stofnana. Sú stofnun fékk nafnið Menntamálastofnun. Nú þegar við sjáum árangurinn af því, námsárangur íslenskra barna falla hraðar en í nokkru öðru OECD-landi, nokkru öðru efnahagslega þróuðu landi, hvert er þá ráðið sem þessi ríkisstjórn býður upp á? Meiri umbúðir; nýja stofnun, nýja Menntamálastofnun. Búið er að finna nýtt nafn á hana sem er kannski ekki eins lýsandi fyrir hlutverk stofnunarinnar og Menntamálastofnun, en nú skal aldeilis tekið til óspilltra málanna og mynda nýja stofnun til að leysa árangursleysi þessarar ríkisstjórnar í menntamálum. Það er ekki hægt að undirstrika það nógu mikið, frú forseti, eins og hv. þm. Líneik Anna Sævarsdóttir kom reyndar inn á í upphafi dags, að þetta er á ábyrgð ríkisins, stjórnvalda og þessarar ríkisstjórnar fyrir vikið. Við getum ekki leyft henni að afgreiða þetta bara út af borðinu með því að endurskíra stofnun eða búa til nýja stofnun með sama hlutverk.

Þessi ríkisstjórn og hæstv. ráðherrar þessarar ríkisstjórnar þurfa að fara að taka einhverja ábyrgð á gjörðum sínum eða aðgerðaleysi. Aðgerðaleysið hefur kannski verið ráðandi en viðbrögðin eina ferðina enn með þessu fjárlagafrumvarpi eru að reyna að borga sig frá vandanum sem þau hafa búið til, auka útgjöldin í von um að aukin útgjöld, aukinn hallarekstur ríkisins, hærri skattar, fleyti þeim fram að næstu kosningum þrátt fyrir að allir megi sjá hversu lítill árangurinn af þeirri nálgun hefur reynst vera. Þau fengu tveggja ára frí á Covid-tímanum, við munum eftir því. Þá þegar var byrjaður óróleiki yfir stefnu eða stefnuleysi ríkisstjórnarinnar, sem átti að vera ópólitísk milli flokkanna. Svo kom stóra hléið, fríið, og þeim hafði aldrei liðið betur en þegar þau þurftu ekki að taka ákvarðanir og stjórna. En nú er raunveruleikinn aftur tekinn við og hann er aldeilis að koma í bakið á okkur eins og birtist svo glögglega í þessu nýja metútgjaldafrumvarpi sem þó virðist ekki leysa nokkurn skapaðan hlut.

Frú forseti. Ég bið yður að afsaka að ég á erfitt með að hætta að nefna þetta af því að það er bara svo mikil ráðgáta fyrir mér hvernig hægt er að eyða svona miklu af peningum almennings og hækka álögur á almenning svona mikið og fá ekkert fyrir það. Hvað hefur fengist fyrir öll þessi met í útgjöldum? Það er erfitt að benda á það. En áfram koma loforðin og fyrirheitin og flest eru þess eðlis að það skuli framkvæma þau á næsta, þarnæsta eða einhverju öðru kjörtímabili eftir það, ekki í tíð þessarar ríkisstjórnar. Þjóðarhöll var tvisvar kynnt á blaðamannafundum með borgarstjóranum, forsætisráðherra og hvað það heitir núna, mennta-, íþrótta- og sitthvaðmálaráðherra, tvisvar kynnt með undirritun. Birtist það í þessu fjárlagafrumvarpi? Nei, auðvitað ekki. Þessu er bara kastað fram. Og ég tala nú ekki um það sem ég verð að nefna í þessari fyrstu ræðu minni, frú forseti, af því að ég sé að tíminn er að renna frá mér, húsnæðismálin. Hversu margar kynningar höfum við fengið að sjá frá þeim félögum, borgarstjóranum í Reykjavík og hæstv. innviðaráðherra, um þá tugi þúsunda íbúða sem þessir menn ætluðu að byggja sín á milli. Aftur og aftur kynningar og það fjölgar alltaf íbúðunum sem þeir ætla að byggja. Hvað var það fyrst, 10.000, 15.000, ég man það ekki, 18.000, 20.000, 25.000 — 35.000 íbúðir. Það gerist aldrei neitt nema búnar eru til nýjar glærur með fleiri íbúðum. Núna loksins viðurkenna menn þó að þetta eigi að gerast einhvern tíma í framtíðinni, löngu eftir að þessi ríkisstjórn er farin frá. Sama er með samgöngubæturnar. Hvað áttu göngin að vera mörg, frú forseti? 14? Þau eiga að koma einhvern tíma í tíð einhverrar annarrar ríkisstjórnar en þessi ríkisstjórn ætlar að státa sig af því að hafa lofað þeim.

Þetta er allt svona, frú forseti. Eins og ég nefndi í byrjun átti þessi ræða að vera á almennu nótunum, snúast um stóru myndina, en í seinni ræðum fer ég væntanlega nánar í stöku liði og tölurnar sem liggja hér að baki. Þær eru um margt íhugunarverðar og ég bið því hæstv. forseta að skrá mig aftur á mælendaskrá.


Ræðumaður: Bergþór Ólason

Frú forseti. Það er í raun þyngra en tárum taki að fylgjast með þeirri niðurstöðu sem birt var í PISA-könnuninni svokölluðu í gær. Undarlegast af öllu er að menntamálaráðherra og barnamálaráðherra svona að einhverju marki ypptu öxlum og segja að við þessu var að búast, þegar flokkur þeirra hefur haft með þessi mál að gera jafn lengi og raunin er. Og hver eru viðbrögðin? Það á að bregðast við með nýrri stofnun. Eins og margir hér á undan mér í dag þá vakti athygli mína viðtal við Jón Pétur Zimsen, aðstoðarskólastjóra Réttarholtsskóla, og ég bara hvet fólk sem ekki hefur lesið það viðtal að glöggva sig á því. En þar er haft eftir Jóni Pétri Zimsen, með leyfi forseta:

„En þegar við erum að eyða tæplega 200 milljörðum í skólakerfið þá er þessi árangur langt frá því að vera boðlegur. Ég spyr bara: Hver ætlar að taka ábyrgð á þessum árangri? Tækifærin og lífsgæðin sem er verið að hafa af íslenskum börum með þessu. Það er þyngra en tárum taki að sjá þetta, að börn séu að tapa heilu skólaári hérna á milli kannana.“

Virðulegi forseti. Ég held að okkur standi ekki annað til boða en að fara í alvarlega naflaskoðun, við erum einhvern veginn á þeim stað núna. Nýja stofnunin, sem tekur við af sams konar stofnun, hefur nýlega fyrst og fremst orðið fræg fyrir það að vilja kenna sjö ára börnum mjög framsækna kynfræðslu. Ég er ekki viss um að það sé leiðin sem við eigum að fara fram á veginn í þessum efnum. Við erum kannski líka búin að gleyma okkur dálítið í því að okkar elskulegu börn séu meira upplýst um réttindi sín en skyldur og að engan megi skamma og engan megi verðlauna og megi ekki bera saman. Skólar fá ekki einu sinni að bera saman niðurstöður sín á milli úr þessari könnun. Þetta er einhver furðuleg nálgun sem við í þinginu þurfum að rífa úr núverandi farvegi. Ég held að fremst í þeirri röð væri að gera gögn sem snúa að þessari könnun opinber og samanburðarhæf á milli skóla þannig að auðvelt verði að glöggva sig á hvar skóinn kreppir helst. .


Ræðumaður: Bergþór Ólason

Frú forseti. Ég vil þakka andsvarið. Ég styð allar þær aðgerðir sem líklegar eru til að hjálpa okkur við að ná stjórn á útlendingamálunum, landamærunum, kostnaðinum við þjónustu á meðan beðið er úrlausnar mála og þar fram eftir götunum. Ég hef gagnrýnt mjög harkalega þá nálgun ríkisstjórnarinnar að grauta saman vinnumarkaðsmálum og verndarkerfismálum. Eitt dæmi í þessum efnum er sameining Fjölmenningarseturs og Vinnumálastofnunar. Mér þótti það afleit ákvörðun — afleit ákvörðun. Við erum með verndarkerfið. Það hefur sínu hlutverki að gegna og það má færa rök fyrir því að það sé orðið ansi krambúlerað. Síðan hinum megin höfum við vinnumarkaðsúrræðin sem gegna sínu hlutverki og tryggja m.a. að þær vinnandi hendur geti komið hingað til lands sem þörf er á. Við eigum ekki að grauta þessu saman.  Þau atriði sem snúa að þessu eru nú ekki stóru tölurnar í heildarmyndinni en engu að síður finnst mér það sem ég sé hérna  skynsamlegt og gott og tel ekki ólíklegt að ég komi inn á það þegar ég kem að bls. 17 síðar í ræðum mínum.


Ræðumaður: Bergþór Ólason

Frú forseti. Ég þakka hv. formanni fjárlaganefndar andsvarið. Svarið er nei, ég tel meiri hluta fjárlaganefndar alls ekki að vera á villigötum í þessum efnum. Ef formaður fjárlaganefndar skildi það þannig þá hef ég ekki talað nógu skýrt. Ég var einmitt að kalla eftir því að fá upplýsingar um það hvað fjárlaganefndin sæi fyrir sér í þessum efnum vegna þess að það eru ekki margir dagar til þess tíma að við ætlum okkur hér að samþykkja þau fjárlög sem liggja fyrir, eða alla vega meiri hlutinn. Ég held að við ættum að vera með áform um það að lækka útgjöld ríkissjóðs miklu meira en um þá 17 milljarða sem tilgreindir voru sem aðhald í tengslum við framlagningu fjárlagafrumvarpsins til að byrja með þannig að ég bara hvet hv. formann fjárlaganefndar til dáða á milli 2. og 3. umræðu hvað þetta varðar, og sé að hv. varaformaður fjárlaganefndar er hér í salnum sömuleiðis. Það eru ekki margir dagar til stefnu en ég er alveg viss um það að stór hluti þingmanna væri áhugasamur um að sjá hvar þær matarholur sé helst að finna að mati meiri hluta fjárlaganefndar til aukins aðhalds, annaðhvort í rekstri eða frestuðum framkvæmdum. Í þessu samhengi hvet ég formanninn til dáða en það var alls ekki meiningin að draga úr, bara síður en svo. Ég hélt ég hefði talað mjög skýrt í ræðu minni hér áðan um mikilvægi þess að auka aðhaldið en ekki draga úr því.


Ræðumaður: Bergþór Ólason

Hún er hlutlaus.Frú forseti. Ég þakka hv. þingmanni andsvarið. Hver á að berjast gegn verðbólgunni? Fremst í þeirri röð eru auðvitað ríkisstjórn hvers tíma. En hún er hlutlaus, og það er svona vingjarnlegt mat að kalla frumvarpið eins og það liggur fyrir hlutlaust. En við verðum líka að hafa í huga varðandi fjölgun einstaklinga hér á landi sem koma hingað til að vinna, styðja við þá geira sem eru í mestum vexti; ferðaþjónustuna, byggingargeirann þangað til hann var snöggkældur, að þetta eru einstaklingar sem eru að koma hingað að langmestu leyti til að vinna, skapa verðmæti, borga sína skatta, eru gegnumgangandi til að gera hóflegir hvað þjónustuþörf varðar gagnvart sveitarfélögum. Ég held því að fremst í röðinni sé að, afsakið slettuna, „segmentera“, hólfa þetta niður, þessa hópa sem hingað koma. Varðandi þá sem hingað koma til að sinna störfum  í ferðaþjónustu og byggingariðnaði, svo dæmi séu tekin, þá held ég að stærsti vandinn sem af því hlýst sé auðvitað til kominn vegna þess að hér er ástand í húsnæðismálum. Það er ekki til komið vegna þeirra heldur er það eitthvað  sem til að mynda þeir sem koma hingað til að sinna byggingarstarfsemi eru að leysa.


Ræðumaður: Bergþór Ólason

Frú forseti. Ég þakka hv. þingmanni andsvarið. Þegar talið berst að grunnorsökum verðbólgunnar þá held ég að það verði að telja nokkra hluti til. Það eru ríkisútgjöldin og það sem er ekki hægt að kalla neitt annað en stjórnlausan vöxt þeirra undanfarin ár. Það er peningaprentunin sem átti sér stað hérna í gegnum Covid-tímabilið sem myndaði þennan falska kaupmáttarauka sem við erum nú að bíta úr nálinni með þeirri verðbólgu sem hér hefur verið ansi þrálát. Stríðið í Úkraínu var nefnt. Staðreyndin er sú að flestar hrávöruvísitölur eru komnar niður fyrir það gildi sem þær voru í þegar stríðið braust þar út á sínum tíma þannig að þeir aðilar sem hækkuðu verð á grundvelli þeirra verðbreytinga á hrávörumörkuðum verða auðvitað að líta í eigin barm og leggja sitt af mörkum hvað það varðar að aðlaga verðskrár frá því sem nú er að raunverulegri kostnaðarverðsþróun á mörkuðunum úti.

Hv. þingmaðurinn spyr um ferðaþjónustuna. Ég held að það hafi alltaf blasað við að ferðaþjónustan myndi taka hratt við sér þegar heimsfaraldurinn væri um garð genginn. Í því samhengi að ferðaþjónustan sé hér í lægra virðisaukaskattsþrepi heldur en því hærra þá þarf það líka að skoðast í samhengi. Ferðaþjónustan er útflutningsatvinnugrein þó að hún sé rekin hér á Íslandi að fullu, fyrir utan auðvitað hluta starfsemi flugfélaganna, og við verðum að skoða það í samhengi hvernig sá markaður spilar saman við samkeppnismarkaði erlendis. Ég tel óráðlegt og er almennt þeirrar skoðunar að það eigi að ganga hægt um gleðinnar dyr þegar kemur að skattahækkunum og hækkunum á virðisaukaskattshlutföllum, en ég er ekki tilbúinn að taka undir að 11% virðisaukaskattur á ferðaþjónustu sé meginorsakavaldur í þessum efnum.


Ræðumaður: Bergþór Ólason

Frú forseti. Ég held að það geti hvergi endað annars staðar heldur en í verðlagi, sem sagt þessar breyttu skattareglur gagnvart fyrirtækjunum. Og það eru fleiri slíkar núna í pípunum sem fæstir eru kannski farnir að veita athygli. Núna eru í samráðsgátt áform matvælaráðherra um breytingar á lögum um stjórn fiskveiða og þar er t.d. flaggað mikilli prinsippbreytingu sem gengur út á að banna útgerðarfélögum að nota veiðigjaldið sem kostnaðarlið við skattalegt uppgjör. Ég bíð bara spenntur að sjá hvernig hæstv. fjármálaráðherra, varaformaður Sjálfstæðisflokksins, ætlar að leggja þá breytingu til hér í þinginu. Ég held að það verði áhugavert að sjá. En þessi breyting mun hafa öll þau áhrif sem hv. þingmaður lýsti og ég held að hún gæti líka haft þau áhrif að menn og fyrirtæki greiði sér út minni arð en annars hefði orðið  sem verður til þess að lækka skatttekjur ríkissjóðs frá því sem hefði orðið í óbreyttu kerfi.


Ræðumaður: Bergþór Ólason

Frú forseti. Ég þakka hv. þingmanni andsvarið. Jú, það er bara nákvæmlega sama og við. Ég hef verulegar áhyggjur af því að það fótfestuleysi sem einkennir viðbrögð og ákvarðanir stjórnarflokkanna og ríkisstjórnarinnar verði mögulega það flóknasta sem við mönnum muni blasa þegar kemur að því að aðilar vinnumarkaðarins setjist niður og reyni að ná samningum. Eins og ég kom inn á í ræðu minni eru það ríkisútgjöldin sem hafa verið stjórnlaus um allnokkra hríð. Það er ástandið á húsnæðismarkaðnum þar sem ríkisstjórnin og fulltrúar hennar, og sérstaklega hæstv. innviðaráðherra, mæta í hvert viðtalið á fætur öðru og virðast hafa tekið upp þá hugmynd að landsmenn geti búið í „glærusjói“ eins og borgarstjóri hefur lagt til árum saman. Þegar skilaboð stjórnvalda eru þau að hér þurfi að byggja 4.000 íbúðir á ári næstu fimm árin og niðurstaðan er 2.500 þá er það atriði sem mun spila með mjög neikvæðum hætti inn í kjarasamningana sem fram undan eru því að eins og með allt annað, með verðbólguna, með ástandið á húsnæðismarkaði, með öll þessi vandamál sem við okkur blasa, þá verður staðan alltaf hlutfallslega erfiðust og versnar mest fyrir þá sem minnst hafa milli handanna og eru í erfiðastri stöðu fyrir. Þetta er staðan sem ríkisstjórnin færir aðilum vinnumarkaðarins til að vinda ofan af og vinna út úr. Þannig að ég held að samsetningin og það hversu erfitt þeim hefur reynst að taka ákvarðanir í málum sem blasir við öllum að verður að taka ákvörðun um eða höggva á hnúta í eftir atvikum — við þekkjum ekki mörg slík dæmi á þessum sex ára líftíma ríkisstjórnarinnar og ég hef miklar áhyggjur af því að við sjáum ekki slíkt dæmi á næstunni og alls ekki á þeim tíma sem nú er fram undan þar til kjarasamningar eru lausir.


Ræðumaður: Bergþór Ólason

Frú forseti. Ég vil byrja á því í þessari fyrstu ræðu minni að fara almennt yfir sýn okkar í Miðflokknum á þau fjárlög sem hér liggja fyrir og hvað væri skynsamlegt að gera. Síðan mun ég fara yfir nefndarálit meiri hluta fjárlaganefndar sem er auðvitað það sem skiptir raunverulega máli í þessari umræðu þó að eitt og annað megi lesa út úr nefndarálitum 1., 2. og 3. minni hluta. Síðan mun ég fara í gagnrýni eða athugasemdir á tilteknum áhersluatriðum fjárlaganna sjálfra.

Það er auðvitað þyngra en tárum taki að skilaboðin frá Seðlabanka Íslands í núverandi árferði, núverandi stöðu verðbólgu og vaxta, séu að ríkisstjórnin skili hlutlausum fjárlögum. Það er eiginlega alveg ótrúlegt að það sé staðan með það í huga að ríkisstjórnin hefur haft nægan tíma til að undirbúa sig. Það er ekki eins og þessi skilaboð Seðlabankans hafi borist í síðustu viku. Núna liggur hér fyrir frumvarp þar sem heildarafkoman verður neikvæð um tæpa 47 milljarða og ætli nafnverðsútgjaldavöxturinn milli ára sé ekki einhvers staðar í námunda við 140 milljarða þó að ég sé ekki með þá tölu alveg á takteinum, mér finnst líklegt að það sé nokkuð nærri. Öll framsetning fjárlaganna gengur út á að tína til raunverðsaukninguna þannig að þá er búið að verðtryggja að fullu alla undirliggjandi kostnaðarliði í rekstri hins opinbera. Við verðum auðvitað að temja okkur það að reyna að fara eins vel með skattfé og nokkur kostur er og flesta daga bendir fátt til þess að það séu margir vinir skattgreiðenda í þingflokkum ríkisstjórnarflokkanna og helst alls engir við ríkisstjórnarborðið. Útgjaldavöxturinn hefur verið alveg gegndarlaus og var allt að því brjálæðislegur á síðasta kjörtímabili, 193 milljarðar að nafnvirði, ef ég man rétt, þegar tekið hafði verið tillit til einskiptisútgjalda vegna Covid. Það segir þá sögu sem segja þarf í því samhengi og neyðarópin úr Seðlabankanum, það sem seðlabankastjóri og hans fólk stóðu ein úti á berangri í baráttunni við verðbólguna. Sú saga liggur fyrir. Ég held að við verðum hér í þinginu að taka okkur tak. Nú hefur verið flaggað enn meiri útgjaldaaukningu á milli 2. og 3. umræðu og það er ekki bara vegna Grindavíkur og atburðanna sem þar eru. Ég kem nánar inn á það yfirferð minni um meirihlutaálit hv. fjárlaganefndar hér á eftir.

En áður en ég kem að nefndarálitinu vil ég gagnrýna að ríkisstjórnin leggi fram það sem Seðlabankinn treystir sér ekki til annars en að kalla hlutlaus fjárlög og það mat mun eflaust versna þegar útgjaldaaukning milli 2. og 3. umræðu kemur fram. En ég vil segja hér strax að fulltrúar Miðflokksins munu styðja þau útgjöld sem til koma vegna ástandsins í Grindavík og þar um kring en aðrir þættir þurfa sérstakrar skoðunar við og ég reikna með að við leggjumst gegn þeim útgjaldaauka sem flaggað er í nefndaráliti meiri hlutans. Það kom mér því miður ekki mjög á óvart hér áðan þegar ég fór í andsvar við hv. formann fjárlaganefndar og framsögumann meirihlutaálits Stefán Vagn Stefánsson að enn eitt árið hefur fjárlaganefnd enga hugmynd um það hvernig útgjaldaaukinn skiptist á milli rekstrar og fjárfestinga. Það má alveg segja að nefndin og formaður hennar hafi verið varaðir við með sams konar spurningum fyrri ár en enn standa menn á gati og hafa ekki hugmynd um hvernig skipting útgjaldaaukans á milli fjárfestingar og rekstrar er. Það dytti engu sveitarfélagi í hug að haga sinni áætlanagerð þannig að þetta lægi ekki fyrir. Hv. formaður fjárlaganefndar nefndi í andsvari sínu að hann myndi leggja þessar upplýsingar fram hið fyrsta og vera viðbúinn þessari spurningu að ári og ég fagna því.

Það eru mál sem eru þannig vaxin að það er hreinlega alveg óskiljanlegt með hvaða hætti ríkisstjórnin hefur hagað sínum málum og sínu afli í þeim. Þótt mörg okkar haldi að staðan á húsnæðismarkaði sé snúin í dag þá er ég hræddur um að hún verði miklum mun verri eftir 18–24 mánuði en hún er í dag og þau áhrif sem fram hafa komið vegna aðgerða stjórnvalda muni bíta okkur mjög rækilega í rassinn innan ekki langs tíma. Það hefur ekkert upp á sig að halda hér hvert glærusjóið á fætur öðru þar sem hæstv. innviðaráðherra er í fararbroddi og virðist leiða að því líkur að hann muni með sínum eigin höndum byggja 4.000 íbúðir á ári næstu árin. Svo mæta raunheimar á svæðið og niðurstaðan er sú að það eru 2.500 íbúðir sem skila sér inn á markaðinn á næsta ári þannig að gatið vex og vex og staðan á húsnæðismarkaði mun versna og versna. Þetta mun hafa sjálfstæð áhrif á verðbólguþrýsting til næstu missera. Auðvitað er þetta til komið að hluta til vegna þess með hvaða hætti haldið var á málum hér í gegnum tímabil heimsfaraldurs Covid.

Ég get ekki annað en gagnrýnt hér einu sinni enn þá undarlegu stöðu sem mér fannst alltaf teiknast upp þegar ráðherrar ríkisstjórnarinnar lýstu því yfir, sumir hverjir í forundran, hvers lags ótrúlegur árangur væri að nást í efnahagsmálum þjóðarinnar í gegnum faraldurinn. Það væri bara alveg hreinlega ótrúlegt að hér væri kaupmáttur að vaxa. Auðvitað blasti það við öllum sem sáu samhengi hlutanna að það gat ekki verið raunveruleikinn. Þessi kaupmáttarvöxtur var auðvitað bara á grundvelli þeirrar peningaprentunar sem átti sér stað og núna erum við að bíta úr nálinni með það að verðbólgan er miklu illviðráðanlegri hér heldur en í löndunum í kringum okkur að því við vorum að plata okkur í gegnum tímabil Covid-ráðstafana og -aðgerða. Ég hef enn ekki heyrt neinn ráðherra ríkisstjórnarinnar tala um þetta á þeim nótum sem blasir við að er raunin. Þetta er auðvitað eitthvað sem mun enn flækja stöðuna í kjarasamningum á nýju ári þegar aðilar vinnumarkaðarins fara eðlilega að reyna að verja kaupmáttaraukningu sem var ekki innstæða fyrir. Það er ekki til lengri tíma meira til skiptanna heldur en framleiðniaukning samfélagsins segir til. Allt sem tekið er umfram það fáum við í bakið í aukinni verðbólgu sem við erum svo sannarlega að finna fyrir núna.

Ég hélt fyrst að það væri eitthvert grín í gangi eða ákveðið að byrja á einhverjum léttum djók í byrjun á blaðamannafundinum þar sem aðhaldsaðgerðir ríkisstjórnarinnar voru kynntar þar sem sagt var frá því að eftir mikla yfirlegu og ítarlegar greiningar þá hefði ríkisstjórnin komist að þeirri niðurstöðu að það væri hægt að spara 17 milljarða í útgjöldum hins opinbera. 17 milljarðar í útgjöldum hins opinbera eru ekki upp í nös á ketti. Ég held að þetta sé bara svona kurteisislegt mat Seðlabankans eftir að hafa verið einn úti á berangri í allan þann tíma sem verðbólgan hefur herjað á, í slagnum við verðbólguna, að kalla þetta frumvarp hlutlaust. Þegar við setjum það í samhengi við útgjaldavöxtinn árin á undan þar sem einskiptisútgjöld vegna Covid virtust bara mynda nýtt gólf fyrir frekari útgjöld til framtíðar og þegar þetta er metið í samhengi þá er þetta ekkert raunverulegt aðhald. Ég hreinlega trúði því ekki, þar til nefndarálit meiri hluta fjárlaganefndar kom fram og var dreift í þinginu fyrir einhverjum dögum síðan, sennilega á mánudaginn, að þetta yrði hin raunverulega staða, að það kæmi ekki fram meira aðhald en þetta og það undirstrikar að ríkisstjórnin, eins og óhönduglega og hún er samsett og ósamstæð, getur sennilega bara ekki tekið erfiðar ákvarðanir í þessum efnum. Hún virðist ekki geta sett sjálfri sér þær skorður að sníða sér stakk eftir vexti og á meðan það er staðan þá verður slagurinn við verðbólguna miklu erfiðari en hann þarf að vera og miklu langdregnari. Við sjáum það í nýjustu mælingum að ársverðbólgan er aftur á uppleið þótt það sé vonandi tímabundið. En það breytir því ekki að jafnvel þó að þau markmið sem sett eru fram hér í fjárlagafrumvarpinu og ítrekuð í nefndaráliti meiri hluta náist er staðan snúin. Og jafnvel þó að árangur náist að fullu hefur slagurinn við verðbólguna gengið miklu verr hér en í þeim löndum sem við berum okkur helst saman við. Við glímum við útgjaldavanda en ekki tekjuvanda.

Það hefur komið mér nokkuð á óvart hjá sumum sem taka þátt í þessari umræðu hversu lítið mál þeir telja að bæta í skattlagningu hins opinbera frá því sem nú er. Það er eins og það gleymist að Ísland sé með skattpíndustu þjóðum OECD-ríkjanna þegar skoðað er heildstætt skattumhverfið og fjármögnun lífeyrissjóðakerfisins.  Manni bregður hreinlega þegar hæstv. fjármálaráðherra segir í viðtali að sér hafi bara ekkert liðið illa með nýjan skatt vegna varnargarðanna við Svartsengi. Það væri hægt að horfa til a.m.k. tveggja fjármögnunarleiða innan núverandi kerfis sem væru nærtækari heldur en að leggja nýjan skatt á landsmenn. Það er eins og það sé ekki neinn hemill. Það er eins og ríkisstjórnin, eins og hún er samsett, líti á heimili og fyrirtæki landsins sem einhvers lags hlaðborð þar sem bara þurfi að pikka út þá skattstofna sem mögulegt er að bæta við en það er ekki horft í neinu samhengi á heildarmyndina, hversu há heildarskattbyrðin er í þessu samfélagi og þá sérstaklega ef við berum okkur saman við OECD-þjóðirnar.

Ég var búinn að nefna að hallinn væri áætlaður tæpir 47 milljarðar eins og fjárlagafrumvarpið stendur núna að teknu tilliti til tillagna meiri hluta fjárlaganefndar. Það er jafnframt búið að flagga vaxandi útgjöldum, vaxandi nýjum útgjaldaþáttum í 3. umræðu. Ég spurði hv. formann fjárlaganefndar í andsvari við byrjun umræðunnar í hverju þetta fælist helst og sömuleiðis í hverju þau atriði fælust sem sneru að því að draga úr útgjöldum, ef útgjöld tengd ástandinu á Grindavíkursvæðinu yrðu mikil til skamms tíma. Það var fátt um svör og ég er hræddur um að það liggi fyrir að það verði engin svör í þessum efnum fyrir okkur áður en að því kemur að samþykkja eða hafna eða sitja hjá við þessi fjárlög eins og þau liggja fyrir vegna þess að tíminn er naumur. Ef starfsáætlun þingsins heldur þá eru ekki nema fjórir eða sennilega fimm þingdagar eftir, ef ég man rétt, kannski sex. Það verður ekki farið í neina djúpar greiningar og það mun ekkert liggja fyrir sem skiptir máli í raun varðandi stöðuna á Reykjanesi hvað það varðar að ná einhverju heildstæðu mati á nauðsynleg útgjöld til viðbragða þar. Þetta verður auðvitað bara leyst í fjáraukalögum eins og fær leið er samkvæmt lögum um opinber fjárlög.

Textinn hér í nefndaráliti meiri hluta fjárlaganefndar bendir dálítið til þess að þau hafi ákveðið að setja kíkinn fyrir blinda augað og bara svona marsera áfram og leyfa þessu að klárast.  Það hefur verið sérstakt ævintýri að fylgjast með þessu — þetta er auðvitað ekki nýyrði en ég hugsa að frumjöfnuður hljóti að verða eitt af orðum ársins þegar það verður gert upp nú um áramótin. Þetta er veikt hálmstrá sem fulltrúar stjórnarflokkanna hanga í til að reyna að réttlæta þá stöðu að vera ekki enn búnir að ná tökum á ríkisfjármálunum. Sú staða er auðvitað til komin vegna þessara stjórnlausu ríkisútgjalda sem við hafa blasað undanfarin ár.

Ég hef sagt það hér áður í ræðu og mögulega annars staðar að fyrir ekki löngu síðan þá setti ég inn skriflega fyrirspurn til fjármálaráðherra og spurði hver uppsafnaður halli ríkissjóðs væri frá og með árinu 2020 til og með ársins 2027. Ég vissi svarið svona í meginatriðum en ég vissi jafnframt að mér yrði ekki trúað ef ég segði þetta. En uppsafnaður halli miðað við fjármálaáætlunina sem þá lá fyrir á þessu tímabili, á núvirði, er rúmir 1.000 milljarðar. Hafa landsmenn almennt á tilfinningunni að við séum á miklu betri stað í dag hvað stoðkerfi okkar varðar heldur en þegar ríkisstjórnin tók við fyrir sex árum? Eru margir sem hafa á tilfinningunni að heilbrigðiskerfið sé á betri stað í dag heldur en var fyrir sex árum síðan þegar ríkisstjórnin tók við? Ég er ekki viss. Eru margir sem telja að félagslegu stuðningskerfin okkar séu á betri stað í dag heldur en fyrir sex árum síðan? Ég held ekki. Eru margir sem telja að grunnskólarnir okkar séu á betri stað heldur en var og framhaldsskólarnir og háskólarnir? Þó að grunnskólarnir séu auðvitað á forræði sveitarfélaganna þá tengist þetta nú allt saman.

Það hefur tekist að eyða alveg ótrúlegum fjármunum, bæði hvað nafnverðsaukninguna varðar og raunaukninguna,  án þess að landsmenn geti haft á tilfinningunni að mikið hafi fengist fyrir. Auðvitað var hérna Covid-ástand eins og við þekkjum og eitt og annað í því samhengi en það er alveg ótrúlegt að þessi uppsafnaði halli ríkisstjórnarinnar sem við sitjum núna uppi með verði á pari við þá björg í bú sem ríkisstjórn Sigmundar Davíðs Gunnlaugssonar, fyrrverandi forsætisráðherra og núverandi formanns Miðflokksins, dró í tengslum við uppgjör slitabúanna í samskiptum við kröfuhafana, að núverandi ríkisstjórn sé búin að eyða því öllu. En guð blessi þá aðgerð því að hver væri staða okkar ef þeir fjármunir, þau verðmæti hefðu ekki skilað sér í hús? Þá fyrst værum við í vandræðum.

Áður en ég kem að atriðum er snúa að nefndaráliti meiri hlutans þá langar mig að segja nokkur orð um stóru myndina og þau atriði sem mér finnst mest knýja á að við náum stjórn á og komumst áfram með eftir atvikum. Í fyrsta lagi vil ég nefna útlendingamálin. Það er auðvitað alveg ótrúlegt með hvaða hætti þau mál hafa þróast síðan sá ólukkans gjörningur sem kláraður var hér árið 2016 gekk í gegn í þinginu og ótrúlegt hvaða stjórnleysi á landamærunum og í meðförum þessa málaflokks hefur verið við lýði síðan. Hér segir í frumvarpinu að áætluð bein útgjöld  ríkissjóðs séu rétt um 10 milljarðar, 10.000 milljónir á ári. Þetta er málaflokkur sem kostaði 500–700 milljónir fyrir ekki mörgum árum síðan. Að bein útgjöld ríkissjóðs séu rétt um 10 milljarðar á þessu ári og næsta segir auðvitað að raunkostnaðurinn með afleiddum útgjöldum og þrýstingi á stoðkerfin okkar, hvort sem það er menntakerfi, heilbrigðiskerfi, félagskerfi eða húsnæðismálin, er ábyggilega á bilinu 30–45 milljarðar.

Annað sem mig langar að nefna hér og gagnrýna mjög harkalega er staða orkumála hjá þessari ríkisstjórn. Það er eiginlega sárara en tárum taki að staðan sé þannig að það sé hvorki hægt að framleiða nýja græna orku né flytja hana á milli svæða. Fulltrúar ríkisstjórnarinnar yppta öxlum og segja: Þetta er allt bara svo erfitt. Þetta er erfitt vegna innri meina ríkisstjórnarinnar. Þetta er algjörlega á ábyrgð stjórnarinnar að málin séu vaxin með þeim hætti sem þau nú liggja. Það er engum öðrum um að kenna. Þegar stjórnmálamenn fyrri tíðar voru að samþykkja það regluverk sem við vinnum nú með í tengslum við orkumálin er mér til efs að nokkur þeirra hafa látið sér detta í hug að nálaraugun yrðu skilgreind svo þröngt þegar fram liðu stundir að það væri varla hægt að framleiða meiri græna orku og alls ekki flytja hana milli svæða. Við sjáum núna ástandið í Eyjafirðinum, á Snæfellsnesi, vestur á fjörðum, á Norðurlandi og víðar. Þetta er farið að hafa víða veruleg áhrif á atvinnuuppbyggingu, þróun og möguleika svæðanna til að nýta tækifæri. Þetta er farið að valda raunverulegu tjóni.

Það sem verra er er að þetta verður ekki leyst með því að smella fingri. Þetta eru allt mál sem taka tíma þannig að það er búið að koma málum í þann farveg að hér verður meiri háttar tjón ár eftir ár meðan undið verður ofan af þeim ákvörðunum og þeirri stöðu sem formast hefur í tíð þessarar ríkisstjórnar og svo sem fyrri ríkisstjórna líka. En staðan hefur bara súrnað svo hratt í tíð þessarar ríkisstjórnar. Ég verð að minna hér á að þegar fréttist af því að áform um Hvammsvirkjun hefðu steytt á skeri þá steig einn stjórnarflokkanna og fulltrúi hans allt að því stríðsdans í fögnuði, fagnaði því að áform ríkisstjórnarinnar hefðu ekki gengið eftir. Það var bara staðan sem blasti við okkur. Ég held að á meðan það er staðan þá sé ekki hægt að vísa ábyrgðinni á þessari stöðu neitt annað en til Framsóknarflokksins og Sjálfstæðisflokksins því það eru þeir tveir flokkar sem velja að vera í þessu samstarfi þar sem ekki er hægt að framleiða meiri græna orku og ekki er hægt að flytja hana á milli svæða með forsvaranlegum hætti. Þá verða þeir ágætu þingflokkar og þingmenn þeirra að taka það til sín. Hvað þennan inngang minn varðar þá verðum við að einsetja okkur að fara vel með skattfé, reyna að fá meira fyrir minna fyrir hönd landsmanna og nálgast öll mál þannig.

Frú forseti. Ég ætla núna að segja nokkur orð um það nefndarálit sem hér liggur fyrir um frumvarp til fjárlaga fyrir árið 2024 frá meiri hluta fjárlaganefndar. Hér strax í byrjun er gerður fyrirvari um að það komi breyting milli 2. og 3. umræðu fjárlagafrumvarps vegna óvissu vegna jarðhræringa á Reykjanesskaga, eins og segir hér, með leyfi forseta:

„Í ljósi óvissunnar má gera ráð fyrir breytingum við 3. umræðu frumvarpsins.   Meiri hlutinn telur koma til greina að endurmeta önnur útgjöld til lækkunar komi til þess að fara þurfi í kostnaðarsamar aðgerðir vegna jarðhræringanna.“

Eins og ég kom örstutt inn á áðan þá kemur mér mjög á óvart að það virðist í engu hafa verið formuð nein áætlun um það til hvers skuli litið ef til þess kemur að það sé ástæða til að endurmeta önnur útgjöld til lækkunar. Ástæðan fyrir því að ég segi það er að fyrir okkur þingmenn væri mjög gott til glöggvunar að sjá eitthvert mat á því hvar svigrúm er til að draga úr útgjöldum að mati ríkisstjórnar sem treystir sér ekki til meira aðhalds en 17 milljarða í fjárlögunum eins og þau voru lögð fram. Og ég bara ítreka það sem ég sagði áðan, um tillögur til að mæta þeirri stöðu sem er á Reykjanesinu vegna eldsumbrota, að Miðflokkurinn mun styðja við allar skynsamlegar tillögur í þeim efnum. En ég verð að vara við því sem við urðum vitni að hér eftir að útgjöld voru samþykkt linnulaust í Covid-faraldrinum með þeim rökum að þetta væru bara einskiptisútgjöld og svo færu menn bara aftur að gamla gólfinu og héldu áfram þaðan; einskiptisútgjöldin virtust bara mynda nýtt gólf eftir Covid-faraldurinn, nýtt gólf sem útgjaldavöxturinn stóð á og hélt síðan bara áfram. Ég vil bara nefna að hafa þarf sérstaklega í huga að aðgerðir tengdar eldsumbrotum hækki ekki gólfið sem því nemur þegar rökstuðningurinn er sá að um sé að ræða einskiptisaðgerð til að styðja við íbúa Grindavíkur og nærliggjandi svæða.

Í breytingartillögum nefndarinnar á bls. 2 eru rammaður inn stóru tölurnar og þar kemur fram að heildarafkoman verði neikvæð um 46 milljarða af 910 milljörðum, tæpar 47.000 milljónir, en eins og segir hér þá rúmast sú afkoma vel innan þess ramma sem fjármálastefnan leyfir. Gott og vel. En í þeirri verðbólgu sem við höfum staðið frammi fyrir núna um allnokkurt skeið þá finnst mér það ekki sérstaklega góð útskýring eða afsökun að segja þetta, að þetta rammist innan þeirra reglna sem fjármálastefnan leyfir. Ríkisstjórnin þarf að senda mjög skýr skilaboð um aðhald til að slá á verðbólguvæntingarnar, sem er auðvitað ástæða þess að Seðlabankinn heldur stýrivöxtum jafn háum og raunin er.

Mig langar síðan að halda áfram hér í nefndaráliti meiri hlutans á bls. 3 undir yfirskriftinni: Breytingar á útgjaldarömmum milli ára. Hér segir, með leyfi forseta: „Á heildina litið hækka rammasett gjöld um 37,2 ma.kr. að raungildi á milli ára.“ Ég er ekki búinn að bera þessar tölur saman en ég myndi halda að í heildina væri þetta kannski — ég sé að hv. formaður fjárlaganefndar var að biðja um andsvar þannig að ég vona að sú tala komi fram hér á eftir, en ég ætla að leyfa mér að giska á að talan sé nærri 140 milljarðar að nafnvirði, breyting á milli ára. Þetta þýðir að meiri hluti fjárlaganefndar metur það sem svo í þessari framsetningu sinni að allt skuli verðbætt upp á punkt, öll útgjöld ríkissjóðs skuli verðbætt upp á punkt og svo bætum við við 37 milljörðum. Seðlabankinn kallar þetta hlutlaust sem ég held að sé svona vinsamlegt mat eftir skeytasendingar Seðlabankans í garð ríkisstjórnarinnar undanfarna mánuði.

Hér er farið yfir hvar meginaukning þessara þátta liggur fyrir en það er sjúkrahúsþjónusta, varasjóður fjárlaga, húsnæðismál hækka um 5 milljarða, heilbrigðisþjónusta utan sjúkrahúsa 4,5 og síðan kemur hér liðurinn um réttindi einstaklinga, trúmál og stjórnsýsla dómsmála, hækkar um 4,1 milljarð milli ára sem er nálægt 20% hækkun og skýrist alfarið, með leyfi forseta, „af mikilli hækkun framlaga vegna útlendingamála“. Það er auðvitað við því að búast að staðan, þegar um 5.000 manns koma hingað á hverju ári að leita hælis, kosti. Það að við séum að horfa á 20% hækkun upp á 4,1 milljarð í breytingum nefndarinnar og í fjárlögum, 4,1 milljarðs vöxtur á milli ára er býsna drjúgt og undirstrikar mikilvægi þess að við náum stjórn á landamærunum aftur.

Hér er síðan tilgreint að raunlækkun milli ára komi fram í nokkrum tilfellum, með leyfi forseta:

„Í nokkrum tilfellum skýrist það af lækkun stofnkostnaðar þegar stórum verkefnum lýkur. Dæmi um það er t.d. hjá Alþingi og vegna byggingar hjúkrunarheimila.

Langmesta lækkunin kemur fram í málefnum aldraða þar sem við endurmat fyrir 2. umræðu frumvarpsins kom fram að áætlaðar tekjur ellilífeyrisþega eru hærri en áður var áætlað og kemur þar hvort tveggja til að fjármagnstekjur hafa aukist auk þess sem yngstu ellilífeyrisþegarnir eru með mun hærri lífeyristekjur heldur en þeir sem eldri eru.“

Í þessu samhengi vil ég nefna tvennt. Það verður að reyna að ramma það inn fyrir þingheim með hvaða hætti hefur gengið að vinna áfram áætlanir sem sneru að uppbyggingu hjúkrunarheimila því að hér kemur fram í undir þessari sömu grein að uppsafnað fjármagn sé að fjárhæð 10,5 milljarðar og er þar vísað til hjúkrunarrýma. Ég er hræddur um að við séum á miklu verri stað hvað þá uppbyggingu varðar heldur en kannski þingmenn hafa átt auðvelt með að glöggva sig á og við verðum að kalla eftir því að það verði leitt út þannig að við eigum einhvern möguleika á skilja þetta. Hvernig hefur gengið með þau áform sem römmuð voru inn á síðasta kjörtímabili? Hvað hefur ekki áorkast og hvers vegna ekki? Hvað er fram undan? Auðvitað myndi átak í þessum málum núna ekki hafa nein önnur áhrif en að auka þrýsting á verðbólgu til skamms tíma en við verðum engu að síður að komast áfram í þessum efnum.

Sömuleiðis í þessu samhengi vil ég nefna varðandi það sem segir hér um að langmest lækkun komi fram í málefnum aldraðra í tengslum við endurmat á tekjugrunni þeirra að ég held að við ættum að einsetja okkur, bæði hvað málefni aldraðra varða og málefni öryrkja, að auðvelda þessum hópum að vera áfram virkir á vinnumarkaði. Ég ætla að leyfa mér að segja að það er algjörlega óþolandi með hvaða hætti kostnaður af slíkum aðgerðum er metinn á grundvelli laga um opinber fjármál. Þar er bara horft á þann sparnað sem ekki verður hjá ríkinu ef menn auka tekjur sínar og eru ekki skertir á móti. Við verðum að skoða þetta heildstætt. Það er ekki bara að þarna komi tekjur á móti í öðru formi en áður var til hins opinbera, það er líka virkni, líkamleg heilsa, andleg heilsa og svo margt annað sem verður að setja inn í þessa heildarmynd. Það er meiri háttar galli á lögum um opinber fjármál að þetta sé staðan og þetta verðum við að laga og við verðum einsetja okkur það og ganga til þess verks.

Næst ætla ég aðeins að nefna atriði er snúa að efnahagsforsendum sem eru nefndar í nefndaráliti meiri hlutans. Þar segir, með leyfi forseta:

„Útlit er fyrir að verðbólgan í ár hafi verið að meðaltali um 8,7%. Í forsendum frumvarpsins er gert ráð fyrir að verðbólga fari niður í 4,9% og að hagvöxtur verði um 2,6%.“

Þessi 8,7% verðbólgutala sem hér er nefnd fyrir árið sem er að líða er auðvitað grundvöllur þess mats sem hér er sett fram um að á heildina litið hækki rammasett útgjöld um 37,2 milljarða. Þar fyrir utan er öll vísitölubæting ársins. Hið opinbera, ríkissjóður, verður að gæta hófs í þessum efnum. Í rauninni er ekki nema sanngjörn krafa að það gangi enginn harðar fram gegn sjálfum sér í aðhaldi heldur en ríkissjóður þegar verðbólgan geisar eins og nú er. Ef spár eru uppi um að verðbólga fari niður í 4,9%, væntanlega vegið á ársgrundvelli, þá gott og vel, ég vona að það verði raunin. En því miður verð ég líka að segja að ég trúi því þegar ég sé það. Í augnablikinu minnir mig að hún sé rétt um 8% og ef menn ætla að ná ársverðbólgu niður fyrir 5% þá má ganga ansi ákveðið til verks. Ég trúi því ekki að nefndarálitið sé sett fram með svo villandi hætti að annars vegar sé horft til meðalverðbólgu ársins sem er að líða upp á 8,7% og hins vegar sé verið að horfa til þess að tilgreina verðbólgu á punktstöðu undir lok árs. Það væri fráleit framsetning en það væri ágætt ef það kæmi fram í umræðunni ef það er raunin, það er a.m.k. ekki með augljósum hætti hægt að lesa það út úr þeim texta sem hér er. En ef menn ætla að ná meðalverðbólgu næsta árs niður í 4,9% þá má slá mjög hressilega í aðhaldsklárinn.

Mig langar næst að segja nokkur orð um áherslumál og ábendingar meiri hluta nefndarinnar. Hér segir, með leyfi forseta: „Meiri hlutinn telur brýnt að auka aga í opinberum rekstri og draga úr sveiflumögnun.“ Er þetta eitthvert grín? Af hverju gera hv. þingmenn stjórnarflokkanna það þá ekki bara? Það þarf ekkert að skrifa það í nefndarálit. Gerið það bara, þið stjórnið ríkisfjármálunum sem hafa verið stjórnlaus um allnokkra hríð. Þið getið ekki látið eins og þið séuð bara einhverjir álitsgjafar úti í bæ. Með leyfi forseta: „Meiri hlutinn telur brýnt að auka aga í opinberum rekstri.“ Gerið þið það. Ekki það sem blasir við okkur og alls ekki það sem blasti við okkur fyrir ári síðan.

Hér segir áfram, með leyfi forseta:

„Setja þarf skýr markmið um útgjaldavöxt að raungildi sem væri þá ígildi fjármálareglu fyrst um sinn meðan innleidd verði útgjaldaregla í lög um opinber fjármál.“

Aftur segi ég bara: Kæru stjórnarflokkar, gerið þetta bara. Þetta hljómar mjög vel. Þið þurfið engar ríkisfjármálareglur eða breytingu á lögum um opinber fjármál til að gera þetta. Þið getið bara gert þetta.

Síðan segir áfram undir millifyrirsögninni „Endurmat útgjalda“, með leyfi forseta:

„Á undanförnum árum hefur verið vaxandi áhersla á að ná fram skilvirkni og auka framleiðni innan ríkiskerfisins.“

Er einhver hér í þessum sal núna sem er til í að koma hingað upp og halda því með ákveðnum hætti fram að við okkur blasi árangur undanfarinna ára af því að ná fram skilvirkni og auka framleiðni innan ríkiskerfisins? Værum við að horfa á þennan stjórnlausa vöxt ríkisútgjalda ef það væri raunin? Spyrjum okkur að því. Ég held ekki og það auðvitað blasir við að svo er ekki. Við verðum að temja okkur að tala um hlutina eins og þeir eru. Í þessu samhengi er komið inn á sjónarmið er snúa að kjarasamningum á næsta ári. Í fyrra voru öll krónutölugjöld hækkuð um 7,8%, ef ég man rétt yfir línuna, tæp 8%. Það var auðvitað bara grundvöllur að því að öll sveitarfélög fylgdu á eftir, fyrirtækin í framhaldinu og ekkert var við neitt ráðið. Núna liggur fyrir í fjárlagafrumvarpinu að hækka krónutölugjöldin um 3,5%. Ég hefði talið farsælast að setja þá tölu í 0% til að sýna að ríkisstjórnin ætlaði raunverulega að veita sjálfri sér aðhald. Þetta hefur verið gert áður. Þetta var gert í tíð ríkisstjórnar Sigmundar Davíðs Gunnlaugssonar og Bjarna Benediktssonar og það voru bara mjög góð skilaboð og skýr sem það sendi kerfinu öllu og hallalaus fjárlög á sama tíma. Það að verðbæta öll ríkisútgjöld síðasta árs og bæta síðan við 37 milljörðum eru ekki skilaboð um agaða fjármálastjórn og aðhald í ríkisrekstri.

Ég bara ítreka að það virðist vera eitthvert svona vinalegasta og kurteislegasta minnisblað Seðlabankans í langan tíma að kalla þessi fjárlög hlutlaus, sérstaklega í ljósi útgjaldavaxtar síðasta árs. En þetta eru auðvitað skilaboð sem eru ekki góð inn í þær kjaraviðræður sem fram undan eru. Næst er komið að sölu á hlut ríkisins í Íslandsbanka. Ég minni á stefnu Miðflokksins í þeim efnum. Við töldum að það væri skynsamlegt að afhenda eftirstæðan hlut til Íslendinga í jöfnum hlutum, þetta er fyrirtæki sem er á markaði þannig að verðmyndun er býsna gegnsæ. En hér er því flaggað að eignarhluturinn verði seldur og ég held að í öllu falli þá sé skynsamlegt að losa þennan eignarhlut úr höndum ríkissjóðs. En ég verð að nefna það sem segir í nefndarálitinu, með leyfi forseta:

„Því ítrekar meiri hlutinn mikilvægi þess að vel sé staðið að sölunni á næsta ári til að auka sjóðstreymi til ríkisins og minnka lánsfjárþörf meðan vaxtastigið er hátt.“

Það er auðvitað gott og gilt að draga úr lánsfjárþörf ríkisins meðan vaxtastig er hátt en það væri mikilvægara að draga úr útgjöldum og þrýstingi sem ríkissjóður setur á kerfið til að auðvelda Seðlabankanum að lækka stýrivexti og í framhaldinu lækki vextir í landinu öllu í gegnum þjónustu fjármálafyrirtækja.

Frú forseti. Þetta er miklu styttri ræðutími en ég taldi mig hafa til að flytja ræðuna. Tíminn er u.þ.b. að klárast og ég er bara kominn á bls. 8 af 31 í nefndaráliti meiri hlutans þannig að ég vil biðja frú forseta að setja mig aftur á mælendaskrá og ég mun reyna að klára að koma þeim sjónarmiðum að sem ég vildi koma að við 2. umræðu.


Ræðumaður: Bergþór Ólason

Forseti. Ég þakka hv. 1. þm. Norðvest. fyrir svarið. Til gamans þá er þetta orðrétt, held ég, sama svar og fyrrverandi formaður nefndarinnar svaraði mér við sama tilefni fyrir ári síðan þannig að bara svona til áréttingar til síðari tíma nota þá held ég að það væri skynsamlegt fyrir fjárlaganefnd, ef ég mætti leggja mitt lóð á vogarskálarnar, að greina hvernig skiptingin er milli rekstrar og fjárfestinga í þeim útgjaldavexti sem er hjá hinu opinbera. En í byrjun nefndarálitsins er talað um óvissu vegna jarðhræringa á Reykjanesskaga og segir hérna, með leyfi forseta: „Í ljósi óvissunnar má gera ráð fyrir breytingum við 3. umræðu frumvarpsins.“ Svo segir áfram í næstu setningu, með leyfi forseta: „Meiri hlutinn telur koma til greina að endurmeta önnur útgjöld til lækkunar …“ Mig langar til þess að spyrja formann fjárlaganefndar, því nú hljóta að liggja fyrir einhverjar greiningar í ljósi þess að það á að fresta hér þingi í lok næstu viku: Hver eru helstu atriði? Er einhver grófur rammi hvað útgjaldaþáttinn varðar? Til hvaða átta er verið að horfa hvað varðar að endurmeta önnur útgjöld til lækkunar?


Ræðumaður: Bergþór Ólason

Herra forseti. Ég þakka hv. þingmanni, framsögumanni nefndarálits meiri hluta, fyrir framsöguna. Það sem mig langar að spyrja um í fyrra andsvari mínu snýr að aukningu útgjalda á milli ára. Það kemur ekki fram í greinargerðinni, sýnist mér, hver hún er að nafnvirði en hér er sagt að á heildina litið hækki rammasett gjöld um 37,2 milljarða að raungildi á milli ára. Ætli nafnverðstalan sé ekki einhvers staðar í námunda við 140 milljarða, án þess að ég hafi skoðað það, frá samþykktum fjárlögum í fyrra til stöðunnar núna að þessum breytingartillögum framlögðum frá meiri hluta nefndarinnar. Mig langar til að spyrja hv. þingmann hvernig þessi kostnaðaraukning skiptist á milli fjárfestinga og reksturs hins opinbera, 140 milljarðar — nú er ég að skjóta á þessa tölu og væri mjög þakklátur ef hv. þingmaður hefur þá tölu á takteinum hver nafnverðsaukningin er á milli ára hvað útgjaldaaukninguna varðar. En ég er forvitinn að heyra hvort einhver greining hafi farið fram á því hvernig þessi viðbót skiptist á milli reksturs og fjárfestinga hjá hinu opinbera.


Ræðumaður: Bergþór Ólason

Herra forseti. Loftslagsmál eru mikið rædd þessa dagana með vísan í loftslagsráðstefnu Sameinuðu þjóðanna sem nú fer fram í Dúbaí. Það vakti athygli mína frétt í hádegisfréttum Ríkisútvarpsins sem Oddur Þórðarson fréttamaður var skrifaður fyrir þar sem yfirskriftin var „Jarðefnaeldsneyti verður útrýmt ef djörfustu tillögur ganga eftir“. Svo segir í fréttinni, með leyfi forseta: „Mögulega verður kveðið á um algera útrýmingu jarðefnaeldsneytis í lokasamþykkt COP28.“ Síðan heldur fréttin áfram og rekur það sem þar gerist og segir síðan undir lok hennar, með leyfi forseta:

„Ísland styður tillögur um algjöra útrýmingu jarðefnaeldsneytis í fyllingu tímans, eins og Katrín Jakobsdóttir forsætisráðherra áréttaði í ræðu sinni á COP28 um helgina. Ísland er þannig á lista með mörgum Evrópusambandsríkjum sem sömu afstöðu taka og velflest eyríki Kyrrahafs, sem mörg hver eru beinlínis að sökkva í sæ vegna hnattrænnar hamfarahlýnunar.“

Gæti tilfinningaklámið, orðaklámið, verið mikið meira heldur en í þessari frétt? Það er auðvitað ekki boðlegt að framsetning ríkismiðilsins sé með þessum hætti. Og hvernig ætlar Ríkisútvarpið að útrýma öllu jarðefnaeldsneyti? Með því að brenna það eða hver skyldi nú leiðin vera? Þetta gerist á sama tíma og sagt er frá því í gær að samkvæmt niðurstöðu kynslóðamælinga Prósents hafi áhyggjur manna af loftslagsmálum dalað mjög frá sams konar mælingu árið 2021. Nú hafa loftslagsáhyggjurnar fallið niður fyrir miðbik hjá fjórum yngstu aldurshópunum. Ég vil biðla til Ríkisútvarpsins að hafa hemil á sér hvað það varðar að ýta undir hræðslu við hluti sem   Ríkisútvarpið í öllu falli hefur enga stjórn á. Þetta er ekki boðleg framsetning á fréttum að segja þær með þessum hætti.


Ræðumaður: Sigmundur Davíð Gunnlaugsson

Herra forseti. Þegar aðrar þjóðir lýsa áhyggjum af þessu og telja ástæðu til að endurskoða þennan stuðning eða hvernig hann nýtist best og Ísland segist ekki geta annað en að elta, er þá ekki a.m.k. rétt að elta þær þjóðir hvað það varðar og endurmeta þetta með það að markmiði að í fyrsta lagi sem mest af stuðningi skili sér til fólksins sem þarf mest á honum að halda og í í öðru lagi að sem allra minnst og helst auðvitað ekki neitt renni til hryðjuverkasamtaka sem hafa misnotað þessa stofnun árum saman og hefur núna vakið það mikla athygli að það er til umræðu í stjórnmálum víða um Evrópu og í Bandaríkjunum? Það er ekki hægt fyrir okkur að hætta á það að fjármagni sé stolið eða það misnotað, m.a. í þeim tilgangi að nota einhverja af þessum skólum sem hæstv. ráðherra nefndi til að ala á endalausu hatri og áróðri fyrir samtök sem hafa níðst á Palestínumönnum árum og áratugum saman, fyrir utan það að vilja eyða nágrannaríki sínu.


Ræðumaður: Sigmundur Davíð Gunnlaugsson

MorgunblaðinuHerra forseti. Öll viljum við væntanlega hjálpa fólki í stríðshrjáðum löndum eins og kostur er. Ekki alls fyrir löngu skrifaði hæstv. ráðherra á Twitter- eða X-síðu sína að frá 7. október, frá því að hryðjuverkin voru framin í Ísrael hefðu íslensk stjórnvöld aukið stuðninginn við UNRWA stofnunina um sem nemur 225 millj. kr. Þá hafði þegar komið fram í hinum ýmsu fjölmiðlum, m.a. í , að þessi hjálparsamtök, sem eru það eflaust sums staðar, væru undir óeðlilega mikilli stjórn Hamas, hryðjuverkasamtakanna á Gaza, sem misnotuðu þessi samtök, réðu þar inn sitt fólk, hefðu af þeim peninga og jafnvel að í skólum sem þessi stofnun rekur væri börnum kennt að hata gyðinga og gera það að sínu helsta markmiði að drepa þá sem flesta. Fleiri dæmi mætti nefna. Þetta hefur verið töluvert í umræðu að undanförnu og nú hafa ýmis ríki Evrópu og meira að segja Evrópusambandið sjálft ákveðið að endurmeta stuðning sinn við þessa stofnun og hvernig hann raunverulega nýtist. Í Morgunblaðinu kom fram að ekkert lægi fyrir um það hvað yrði um styrkina sem frá Íslandi koma. Hyggst hæstv. ráðherra ráðast í tilraun til að kanna hvað verður um það fjármagn sem héðan kemur? Mér þætti ekki gott ef skattfé Íslendinga rennur að einhverju leyti til alræmdustu hryðjuverkasamtaka samtímans. Telur ekki hæstv. ráðherra a.m.k. tilefni til að skoða þetta og jafnvel velta fyrir sér öðrum leiðum, til að mynda að kaupa lyf og senda þau beint sem þróunaraðstoð?


Ræðumaður: Bergþór Ólason

Frú forseti. Ég þakka hv. þingmanni svarið. Því miður deili ég skoðun á þessu máli hvað mögulega uppbyggingu og framleiðslu á — ég er reyndar mjög oft sammála og yfirleitt sammála hv. þingmanni en því miður er ég er sammála mati hans um að ekki séu líkur til þess að vel gangi hvað aukna framleiðslu á grænni orku varðar á næstunni, með það í huga að þegar Hvammsvirkjun steytti á skeri fyrir ekki löngu síðan þá mætti helst lýsa því sem sigurstríðsdansi sem sumir fulltrúar samstarfsflokks í ríkisstjórn stigu til að fagna þeirri niðurstöðu. Sú mynd sem er að teiknast upp er að þessi ríkisstjórn sem nú situr klári tvö kjörtímabil, átta ár, þar sem ekkert mjakast í þessum efnum. Það mun taka nýja ríkisstjórn þegar þar að kemur, verði hún bærilega samsett, einhvern tíma að koma málum úr þeirri kyrrstöðu sem verið hefur.

Aftur þakka ég fyrir þessa söguyfirferð sem fór fram áðan. Hún er nauðsynleg og mikilvæg fyrir þingheim að halda til haga vegna þess að hér hafa ekki allir setið kjörtímabilum saman eins og hv. þingmaður, og verði þau sem flest til viðbótar. Það breytir því ekki að ég deili þeirri skoðun hv. þingmanns að samstarf ríkisstjórnarinnar nú er ekki líklegt til þess að ná árangri næstu tvö árin, sitji hún í þann tíma.


Ræðumaður: Bergþór Ólason

Frú forseti. Ég vil þakka hv. þm. Jóni Gunnarssyni fyrir aldeilis prýðisgóða ræðu. Það er allt of sjaldan sem hlutir eru settir í samhengi í þingsal við þróun mála og söguna í raun. Það kom mér ekki á óvart að þetta kæmi dálítið við kaunin á hv. þingflokksformanni Vinstrihreyfingarinnar – græns framboðs, Orra Páli Jóhannssyni, fyrir hönd sinna ráðherra. Það sem ég vil spyrja hv. þingmann um, og aftur þakka ég fyrir þessa góðu yfirferð og samantekt og jafnvel enn betra andsvar rétt áðan: Nú er þetta samstarf stjórnarflokkanna búið að vara í á sjöunda ár og eru hér um bil tvö ár eftir af kjörtímabilinu. Sér hv. þingmaður fyrir sér, hafandi verið formaður atvinnuveganefndar á sínum tíma sem afgreiddi þessi mál og ráðherra í þeirri ríkisstjórn sem nú situr, að það sé raunverulega mögulegt að komast almennilega áfram hvað framleiðslu á nýrri grænni orku varðar og hvað varðar flutningskerfið á þessu kjörtímabili?


Ræðumaður: Sigmundur Davíð Gunnlaugsson

Frú forseti. Ég tel rétt að byrja á að gera athugasemd við virðulegan forseta við með hvaða hætti þetta mál er komið hér skyndilega inn í þingið. Í þessari framgöngu ríkisstjórnarinnar felst í raun ótrúleg vanvirðing við Alþingi. Hér er kominn inn pakki af 14 innleiðingum, þar á meðal mál sem jafnvel ráðherrar í ríkisstjórninni höfðu á sínum tíma sagt að kæmi ekki til greina að samþykkja óbreytt. Slíkir hagsmunir væru í húfi, til að mynda varðandi þessi nýju gjöld á flugið, að Íslendingar gætu ekki leyft sér að fallast á það. Hvaða gjöld eru þetta? Jú, þau eru til þess ætluð að neyða Evrópumenn til að ferðast á milli staða með járnbrautarlest fremur en með flugvélum. Markmiðið liggur alveg fyrir hjá Evrópusambandinu. Það er ekkert verið að reyna að fela það þótt ríkisstjórn Íslands reyni að fela það fyrir almenningi hér. Markmiðið er að draga mjög verulega úr flugferðum, að því marki að hér á landi, miðað við áformin, myndi flug eftir ekkert svo mörg ár verða 25% af því sem það hefði orðið ella, 25%, fjórðungur, takist markmiðið með því að skattpína fólk í auknum mæli. Allt miðar þetta að því, eins og fleira sem höfum séð frá ríkisstjórninni, að færa okkur áratugi aftur í tímann, til þeirra tíma þegar einungis þeir efnamestu gátu leyft sér að fara til útlanda, þegar bara efnaðra fólk gat leyft sér að eiga bíl, fjölskyldubíl, og gengur út á að refsa fólki, refsa fólki fyrir velmegun, árangur og jafnvel bara að lifa sínu daglega lífi.

Svo eru það nýju gjöldin, nýju skattarnir, refsiskattarnir vegna samgangna, vegna flutninga á sjó. Það mál var ekki áhugaverðara en svo að mati hæstv. ráðherra að ráðherrar komu fram opinberlega og sögðust ekki einu sinni ætla að reyna að sækja um undanþágur. Við þyrftum að gera okkar o.s.frv. Gera okkar hvernig? Jú, með því að refsa almenningi á Íslandi og láta hann borga hærri gjöld fyrir það að flytja vörur; fyrirtækin auðvitað, en allt endar þetta að lokum hjá almenningi. Svo kemur þessi ríkisstjórn með málið inn hér fáeinum dögum áður en þingstörf eiga að klárast, með afbrigðum, og vill keyra það í gegn án eðlilegrar þinglegrar meðferðar. Og hvers vegna skyldi það vera, frú forseti? Er það ekki vegna þess að ríkisstjórnin gerir sér grein fyrir því að þetta geti orðið erfið mál og hún sé að gera eitthvað af sér? Hún virtist gera það á sínum tíma þegar flugmálið sérstaklega var rætt hérna áður. Erfiðasta mál sem hefur komið frá ESB eða vegna EES-samningsins, sagði hæstv. núverandi fjármálaráðherra og fyrrverandi utanríkisráðherra, erfiðasta málið, kæmi ekki til greina að samþykkja það óbreytt.

Svo var settur á svið leikþáttur hér fyrir fáeinum mánuðum síðan sem hæstv. núverandi fjármálaráðherra og hæstv. forsætisráðherra virtust hafa alveg einstaklega gaman af, þegar boðað var til mikillar Evrópuhátíðar hér í bæ, og kostnaðurinn mun nema 3 eða 4 milljörðum kr., til þess að sýna að Ísland væri merkilegt en kannski ekki hvað síst að íslenskir stjórnmálamenn ættu heima í hópi erlendra valdamanna. Þá þótti ekki við hæfi að vera með leiðindi eða vesen gagnvart Evrópusambandinu því að ekki var Ursula von der Leyen fyrr komin út úr flugvél á Reykjavíkurflugvelli, væntanlega einkaþotu eins og þeir sem tala mest um loftslagsmálin nýta gjarnan, en að tilkynnt var um það að náðst hefði samkomulag vegna flugmálsins. Hvernig var þetta samkomulag? Það gekk út á það að Ísland fengi frest, gamla trikkið. Ísland fær frest í 2–3 ár, reyndar eru það sömu 2–3 árin og eru aðlögunartíminn hvort eð er. En látum það liggja á milli hluta. Ísland fær þarna þennan aðlögunartíma. Og hvað gerist svo? Svo bara tekur við regluverkið sem hæstv. núverandi fjármálaráðherra var búinn að segja að Ísland gæti aldrei sætt sig við, vegna þess að sérfræðingarnir og aðrir hefðu sýnt fram á að þetta myndi rústa stöðu okkar sem millilendingarflugvallar, miðstöðvar flugs í Norður-Atlantshafi, myndi leggjast miklu þyngra á okkur heldur en nokkur önnur lönd, samkeppnislöndin, vegna þessarar sérstöðu Íslands.

Hæstv. ráðherra heldur því fram að þetta allt saman gangi bara út á að við séum ekki í betri stöðu en aðrir, sem þýðir hvað? Við megum ekki nýta gæði landsins og megum ekki nýta staðsetningu landsins og þá samkeppnishæfni sem fylgir því, sérstaklega hvað flugið varðar, í rauninni þvert á móti. Við þurfum að setja okkur í verri stöðu en aðrir með því að fallast á þetta regluverk sem bitnar, eins og meira að segja ríkisstjórnin sjálf hafði útskýrt, alveg sérstaklega illa á Íslandi. Hæstv. ráðherra finnst mér vera orðinn ekki síðri afsakandi eða talsmaður valdsækni Evrópusambandsins og talar raunar ekki af meiri krafti fyrir því en hv. þingmenn til að mynda Viðreisnar og Samfylkingarinnar.

Svo er kastað fram einhverjum óljósum skýringum á því hvers vegna menn ætli að láta sig hafa þetta. Ja, hugsanlega eftir 2026 þá verði einhverjar tækniframfarir búnar að leysa þetta. Trúir því einhver að árið 2026 verði menn almennt farnir að fljúga breiðþotum til og frá landinu á rafmagni? Það trúir því enginn. Það vita allir að það er algjörlega óraunhæft og það vita allir, meira að segja vissi ríkisstjórnin það sjálf, að þessar breytingar myndu bitna sérstaklega illa á Íslandi. En áfram skal haldið af hálfu þessarar ríkisstjórnar við innleiðinguna og jafnvel með brögðum eins og við sjáum beitt hér og nú, að reyna að keyra inn 14 innleiðingar á mettíma akkúrat þegar þingstörfum fer að ljúka fyrir áramót og eftir á að afgreiða fjárlög. Einhver væntanlega einhvers staðar hefur metið það sem svo að þetta væri algjörlega kjörið. Þingmenn hefðu þá ekki tíma til að ræða þetta og ríkisstjórnin gæti gert það sem hún vildi og hraðað innleiðingu Evrópureglna sem henta á engan hátt íslenskum aðstæðum. Það er svo margt í stefnu Evrópusambandsins á sviði loftslagsmála sem hentar alls ekki íslenskum aðstæðum og engir tilburðir hafa verið gerðir til þess af hálfu sambandsins að líta til íslenskra aðstæðna. En það er hlutverk íslenskra stjórnvalda að líta til íslenskra aðstæðna og taka þær ákvarðanir sem eru til þess fallnar að hámarka ávinning landsmanna, gæta hagsmuna þeirra út frá aðstæðum okkar. Þetta er ástæðan fyrir því að við erum ekki í Evrópusambandinu. Við viljum geta tekið ákvarðanir sem henta miðað við okkar aðstæður, ekki aðstæður Þýskalands eða einhvers annars ríkis eða einhverjar nýmóðins hugmyndir sem kunna að koma upp í Brussel og þær hafa verið margar skrýtnar hin síðari misseri.

En ríkisstjórnin eltir þetta allt saman, ríkisstjórn Sjálfstæðisflokks, Framsóknarflokks og Vinstri grænna, sem gáfu sig einu sinni út fyrir að vera einhvers konar fullveldisflokkar. En það er liðin tíð. Nú ganga þeir fram fyrir hönd Evrópusambandsins af meiri hörku en ég hefði átt von á af hálfu Viðreisnar eða Samfylkingarinnar og fórna með því hagsmunum Íslendinga til mjög langs tíma. Við vitum ekki hversu lengi hagsmunum verður fórnað. Við vitum að það verður til mjög langs tíma og að þetta mun vinda upp á sig, því að hér er verið að opna flóðgáttirnar. Hér er verið að opna á það að Evrópusambandið fái að þróa þetta áfram og okkur beri þá að fylgja því, Evrópusambandið geti endurmetið hversu mikla refsiskatta eigi að leggja á almenning og Íslandi beri þá að fylgja því; með öðrum orðum verið að gefa eftir fullveldi landsins og það verða væntanlega ekki mörg ár í að við fáum að heyra það hér á Alþingi að við verðum einfaldlega að gera þetta eða hitt vegna þess að við höfum verið búin að skuldbinda okkur til þess. Hæstv. forseti kannast eflaust við slíkar skýringar sem oft eru nefndar og eiga alltaf að hringja viðvörunarbjöllum. En þetta er auðveldasta afsökun nútímastjórnmálamannsins eða -embættismannsins, að vísa í að hann langi kannski ekkert að gera það sem hann er að gera en við séum skuldbundin, þetta hafi verið samþykkt á sínum tíma, og í þessu tilviki þá væntanlega samþykkt á meðan þingheimur var upptekinn við fjárlög eða annað og fékk ekki einu sinni að velta hlutunum fyrir sér, ræða þá, kanna þá og fjalla um þá í nefnd.

Eins og hæstv. forseti heyrir er ég bara svo undrandi að sjá hversu langt þessi ríkisstjórn þessara flokka er tilbúin til að ganga til að lúta valdi Evrópusambandsins og sýna í rauninni algjöra niðurlægingu gagnvart því sambandi og valdsækni þess, taka ákvarðanir sem ganga beinlínis gegn hagsmunum okkar Íslendinga og útskýra þær ýmist með því að við verðum að gera þetta því við erum byrjuð eða nota einhverja kunna frasa úr umræðunni um loftslagsmál á borð við það að við verðum að leggja okkar af mörkum þrátt fyrir að Ísland hafi lagt meira af mörkum til loftslagsmála en líklega nokkur önnur þjóð, sérstaklega með því að framleiða ál á umhverfisvænan hátt. En á tímum þegar umbúðirnar skipta öllu máli í stjórnmálaumræðu þá er litið fram hjá því og litið fram hjá heildarsamhenginu.

Því legg ég áherslu á það, frú forseti, í þessari 1. umræðu þar sem tími er takmarkaður, að þingið taki nú af skarið og fjalli um þetta mál eins lengi og það telur þörf á, geri á því þær breytingar sem það telur þörf á og helst bara hafni þessu, hendi þessu aftur í fangið á ríkisstjórninni sem reynir að lauma þessu inn hér við lok árs, máli sem, eins og ég nefndi áðan, ráðherrar í ríkisstjórninni höfðu varað sérstaklega við og sagt að kæmi ekki til greina að við Íslendingar létum yfir okkur ganga. En í því eins og svo mörgum öðrum málum þessarar ríkisstjórnar er mikil gjá milli þess sem er sagt og þess sem er raunverulega gert. Við sjáum það aldeilis birtast núna þegar ríkisstjórn Sjálfstæðisflokks, Framsóknarflokks og Vinstrihreyfingarinnar — græns framboðs gengur fram af meiri hörku til að auka áhrif og völd Evrópusambandsins yfir Íslandi en jafnvel Viðreisn og Samfylkingin hefðu látið sér detta í hug og það núna rétt fyrir fullveldisdaginn, 1. desember. Ég hvet því Alþingi til að sýna að það skipti einhverju máli, að bregðast við, ekki leyfa ríkisstjórninni sem boðberum Evrópusambandsins að taka lýðræðislegt vald af kjörnum fulltrúum á Alþingi Íslendinga.


Ræðumaður: Bergþór Ólason

Frú forseti. Ég þakka hv. þingmanni svarið. Ég er sammála því sem hv. þingmaður sagði, að við sem þjóð værum í öfundsverðri stöðu vegna allrar þeirrar grænu orku sem hér verður til. Mig langar í því samhengi að spyrja hv. þingmann, sem er þingflokksformaður Framsóknarflokksins sem er einn þriggja stjórnarflokka, hvernig hv. þingmanni og þingflokksformanni þykir ganga hvað framleiðslu og eftir atvikum dreifingu þessarar grænu orku varðar. Það er tómt mál um að tala, eins og hæstv. ráðherra kom svo ágætlega inn á áðan, að það væri óskastaða að grænir orkugjafar kæmu í stað jarðefnaeldsneytis, t.d. í flugi og siglingum — til þess þarf að búa til grænu orkuna. Í þeim efnum hefur gengið vægast sagt brösuglega býsna lengi og nú hélt þessi ríkisstjórn upp á tveggja ára afmælið á öðru kjörtímabili sínu í gær, ef ég man rétt, frekar en í fyrradag. Hvaða augum lítur hv. þingmaður á orkuöflunargetuna sem fram undan er? Þá er ég ekki að spyrja um það hvort þriðja rammaáætlun hafi verið samþykkt hér heldur raunveruleg líkindi á því að við komumst áfram með græna orkuframleiðslu.


Ræðumaður: Bergþór Ólason

Frú forseti. Ég þakka hv. þingmanni ræðuna. Í ljósi upphafsorða hv. þingmanns þar sem kom fram að við ætlum ekki að vera eftirbátar annarra þjóða í loftslagsmálum, sem ég held að sé svona meginþema flestra sem um þessi mál hugsa, langar mig að spyrja hv. þingmann hvort hann telji okkur vera það í einhverju samhengi sem kalli á sérstök viðbrögð. Ég er sammála því sem hv. þingmaður sagði að það verður oft þannig að kerfi, hvort sem það eru þessi kerfi eða einhver önnur, eru smíðuð utan um aðra hagsmuni heldur en eiga við um þjóð hér í miðju Atlantshafi. Þau eru miklu líklegri til að lúta að hagsmunum stórra meginlandsþjóða. Við þekkjum umræðuna um kerfið sem hér er undir sem gengur m.a. út á það í grunninn að troða fólki sem vill ferðast með flugvélum í járnbrautarlestir. Við eigum fáar slíkar. Þetta atriði sem hv. þingmaður byrjaði á, að við ætlum ekki að vera eftirbátar annarra þjóða í loftslagsmálum, telur hv. þingmaður í einhverju samhengi íslenska þjóð, íslensk fyrirtæki og íslenskt samfélag vera það?


Ræðumaður: Bergþór Ólason

Virðulegur forseti. Ég þakka hæstv. umhverfis-, orku- og loftslagsráðherra andsvarið. Ég fletti upp fréttinni sem hæstv. ráðherra vísaði í um viðtalið við forstjóra Eimskipafélagsins. Þar er beinlínis sagt að hluti af því að bregðast við þessum kostnaðarauka sé að fækka viðkomustöðum. Það er í flestu tilliti, alveg sama hvort við horfum til siglinga eða millilandaflugs, skerðing á þjónustuframboði og skerðing á þjónustu. Ég get ekki ímyndað mér að það sé í nokkru samhengi talið til bóta fyrir íslensk fyrirtæki sem fyrst og fremst nýta sér þessa þjónustu. Ég ætla að leyfa mér að vitna í orð forstjóra Eimskipafélagsins, með leyfi forseta. Á vef Ríkisútvarpsins, ruv.is, segir:

„Vilhelm Þorsteinsson forstjóri Eimskips segir að sparnaðurinn nemi um 5 milljónum bandaríkjadala. Hann segir gagnrýni sína ekkert hafa með metnaðinn í umhverfismálum að gera né þörfina fyrir að draga úr losun heldur að benda á að mengunarkvótinn leggist þyngra á samfélag eins og Ísland en önnur.“

Þarna eru menn búnir að greina þetta eins og rekstur þeirra lítur út. Þá blasir það auðvitað við að landfræðileg lega Íslands orsakar það að þessi kerfi sem verið er að innleiða eins og á færibandi leggjast þyngra á íslensk fyrirtæki og heimili en önnur. Það eru skilaboðin. Í því samhengi eigum við að spyrna við fótum með öllum tiltækum leiðum. Ég get ekki séð að ríkisstjórn Íslands sé á þeirri vegferð nú um stundir.


Ræðumaður: Bergþór Ólason

Frú forseti. Ég þakka hæstv. ráðherra fyrir andsvarið. Því miður stendur okkur ekki til boða að ræða þetta fram á rauða nótt vegna þeirra takmarkana sem þingsköp setja um 1. umræðu en við gerum það kannski við 2. umræðu ef hæstv. ráðherra mætir til hennar, sem ráðherrar gera allt of sjaldan. Ég hvet hæstv. ráðherra til að taka þátt í henni þegar þar að kemur, þó að eflaust muni þrengja að í tíma í ljósi almenns tímaskorts sem þetta mál finnur sig í.

Hæstv. ráðherra talar hér um þau áhrif eða þann árangur sem ætlað er að ná fram með CBAM. Ég gef mér að það sé orðanotkunin um þetta kerfi, jöfnunarkerfi kolefnislosunar gagnvart landamærum EES og ESB. Það sem ég kom inn á í ræðu minni, svo það misskiljist ekki — gott og vel, ef ég skil það rétt er CBAM ekki partur af því regluverki sem hér er innleitt. Það er aftar á færibandinu og kemur síðar. En þá eru áhrifin sem orðið hafa þau að verð á vöru og þjónustu hefur hækkað fyrir alla þá sem neyta þeirra innan markaðssvæðisins, Evrópu í þessu tilfelli. Verð á allri þjónustu fyrirtækja sem bera þennan kostnað, allri þjónustu og vörum sem heimilin kaupa af þessum sömu fyrirtækjum hefur hækkað. Ég hef áhyggjur af því að einu raunverulegu áhrifin af öllu þessu regluverki verði að kostnaður og flækjustig aukist, það verði erfiðara fyrir lítil og millistór fyrirtæki að reka sig og það verði í raun bara stærstu fyrirtækin sem ráða við að mæta þessu fargani sem á þeim skellur.


Ræðumaður: Bergþór Ólason

Niðurstaðan komin.Frú forseti. Ég vil í byrjun ræðu minnar nefna stuttlega gagnrýni mína sem ég  setti fram fyrr í dag varðandi tímasetningu framlagningar þessa máls, að við séum að ræða þetta í dag þegar 11 dagar eru eftir af starfsáætlun Alþingis fram að jólahléi. Það hlýtur að setja umsagnaraðilum og okkur sem hér störfum miklu þrengri skorður en ég tel nauðsynlegt vera í tengslum við svona umfangsmikið og afdrifaríkt mál, enda dregur hæstv. ráðherra umhverfismála í engu úr því hversu mikilvægt málið er, eðlilega, en gerir  um leið kröfu um það að málið klárist núna fyrir áramót. Það að þetta hafi unnist með þeim hætti sem hæstv. ráðherra lýsti í andsvari áðan, að þetta hafi í raun ekki verið tilbúið til meðhöndlunar fyrr en undir lok september, ef ég skildi hæstv. ráðherra rétt …  Niðurstaða komin, eins og ráðherra orðaði það réttilega. Það sýnir kannski að mörgu leyti hvað kerfið lítur á það sem sjálfsagðan hlut að mál klárist í þjóðþingunum á grundvelli þess sem embættismennirnir komast að niðurstöðu um hverju sinni. Við þekkjum auðvitað þessi mál og umræðu síðustu missera hvað varðar flugið, siglingarnar og fleira. Það er nú hérna atriði sem ég veitti alla vega ekki athygli að ráðherra nefndi sérstaklega en það tengist þessum tilskipunum sem snúa að staðbundnum iðnaði. En á bls. 25 í bókinni okkar er talað sérstaklega um til að mynda byggingar sem hafa ekki verið mikið ræddar sem hluti af þessum — ja, svona íþyngjandi hluta þessa regluverks. Og kannski bara á meðan ég man það í því samhengi; ef hæstv. ráðherra kemur hér upp í ræðu í lok þessarar umræðu þá væri áhugavert að heyra afstöðu ráðherrans til þess, og ég vona bara að svarið verði hreint nei, hvort í einhverju samhengi sé eitthvað í þessu máli sem gæti kallast það sem hv. þm. Diljá Mist Einarsdóttir kallar gullhúðun. Er eitthvað hér umfram það sem hagkvæmasta leið regluverksins eins og það liggur fyrir frá kontóristunum leiðir út. Ég væri þakklátur fyrir það ef hæstv. ráðherra kæmi inn á það í ræðu sinni, haldi hann hér aðra við lok þessarar umræðu eða eftir atvikum í andsvörum.

Flugstarfsemin var mikið rædd hér nýlega. Hæstv. ráðherrar ríkisstjórnarinnar lýstu því sem svo að þetta væri afdrifaríkasta mál, eins og það lá fyrir þá, sem rekið hefur á fjörur íslenskra stjórnvalda síðan EES-samningurinn var tekinn upp. Ég held að það sé alveg rétt. Það sem ég hef haft áhyggjur af er að þessi tímabundna aðlögun sem veitt er í gegnum árin 2025 og 2026 renni sitt skeið á enda og þá finni íslenskir flugrekendur sig í þeirri stöðu að þó að þeir falli undir sama regluverk og aðrir flugrekstraraðilar í Evrópu  muni sú landfræðilega staða sem Ísland býr við  valda umtalsverðu óhagræði fyrir flug til og frá landinu. Og þá gætum við fundið okkur í þeirri stöðu að bæði verð hækki og framboð minnki mögulega. Ég minni bara á það sem hæstv. ráðherra sagði í framsöguræðu sinni þegar hann lýsti viðtali í fjölmiðli við forstjóra Eimskipafélagsins sem sagði að viðbrögð fyrirtækisins hefðu verið þau að endurskipuleggja siglingarleiðir sínar sem kallaði fram samdrátt á sigldum mílum eða kílómetrum, ég man ekki hvora mælieininguna hæstv. ráðherra notaði, að siglingar færu niður um 5% og losun um 7%, ef ég man tölurnar rétt. En hvernig var þessu m.a. náð? Með því að fækka viðkomuhöfnum. Það var ein af aðgerðunum sem þurfti að grípa til til að ná þessu fram. Og ef við sjáum fram á eitthvað sambærilegt í fluginu, að þar þurfi að sópa fólki til víðar að þannig að menn taki bara lest til Kaupmannahafnar eða einhverrar annarrar borgar frá borg sem í dag er þjónustuð með beinu flugi — það eru svona hlutir sem menn hafa eðlilega áhyggjur af að þessar íþyngjandi reglur kalli fram.

Hæstv. ráðherra kom inn á það í framsöguræðu sinni hér áðan, að það væri markmiðið með þessu að ýta undir það að græn orka knýi flugvélar áfram sem allra fyrst. Væri nú ekki ágætt að bíða eftir því? Auðvitað er hugsunin eflaust sú að það myndist sérstakur hvati til að ýta þeirri þróun áfram, en er skynsamlegt að á endanum beri fyrirtæki og heimili í Evrópu  þann mikla herkostnað sem af þessu hlýst á meðan mestu mengunarvaldar heimsins, ef við horfum á losun þjóða, sitja til hliðar og allt að því hlæja að okkur í Evrópu? Ég held að það sé ekki farsælt og það getur ekki verið markmið í sjálfu sér, sérstaklega ekki fyrir þjóð sem á svona mikið undir góðum samgöngum, bæði á sjó og landi, að gera samgöngur dýrari og torveldari. Það getur bara ekki verið markmið stjórnvalda. Mér hefur því verið alveg fyrirmunað að skilja að íslensk stjórnvöld hafi ekki sótt þær undanþágur sem eru beinlínis skrifaðar inn í regluverkið sem snýr að siglingunum, að þær hafi ekki verið sóttar að fullu. Og meira að segja hafa hæstv. ráðherrar talað á þeim nótum — svo að því sé haldið til haga þá man ég ekki eftir að hafa heyrt hæstv. umhverfisráðherra tala með þeim hætti, en það hefur verið talað á þeim nótum að það sé bara óþarfi fyrir   íslenskt efnahagslíf að sækja slíkar undanþágur. Það þykja mér ekki  boðleg skilaboð þeirra sem hafa það að meginhlutverki að vernda hagsmuni lands og þjóðar. Hv. þm. Gísli Rafn Ólafsson kom inn á það áðan í andsvari að   tvær þessara gerða hefðu ekki enn verið teknar upp í EES-samninginn. Það væri fyrirséð að það gerðist núna 8. desember, eftir rúma viku.

Aftur að verklaginu við þetta, þ.e. hvað það blasir við að það þykir fullkomið  formsatriði að þjóðþing stimpli ákvarðanir sem þessa, að þarna sé verið að taka þessa ákvörðun í sameiginlegu EES-nefndinni 8. desember og það er  álitið gefið mál að þetta renni hér í gegn umræðulítið miðað við tímarammann sem skammtaður er. Ég minni á að það á eftir að ræða fjárlög í 2. og 3. umræðu áður en þing fer í jólahlé. Það kann ekki góðri lukku að stýra og auðvitað vekur það upp efasemdir um að þeir sem fyrir málinu tala hafi mikinn áhuga á að taka djúpa umræðu um það. Hæstv. ráðherra situr hér og ég er ánægður með það og hann tekur vonandi þátt í umræðunni áfram. En það breytir því ekki varðandi tímasetningar, að þær kalli á það að mál eins og þetta sé afgreitt hér í þessum mikla flýti. Það er ekki boðlegt.

Hæstv. ráðherra kom inn á mikilvægi jafnræðis fyrirtækja og reksturs innan EES-svæðisins. Það má til sanns vegar færa og það er mikilvægt. En það verður líka að hafa í huga heildaráhrifin því að rekstur innan EES-svæðisins, innan Evrópusambandsins, innan þessa sameiginlega markaðssvæðis okkar,  er auðvitað í samkeppni við þær þjóðir sem lítinn eða engan þátt taka í þessu. Nú er auðvitað á færibandinu einhvers staðar, og við fáum það væntanlega í andlitið hér á nýju ári, það sem ég kalla  CBAM, með leyfi forseta: Carbon Border Adjustment Mechanism, held ég að það heiti á ensku, sem er einhvers lags landamæraaðlögun kolefnisgjalda, svo að ég reyni nú að þýða það. Þegar það regluverk hefur klárað sig af færibandinu þá hefur náðst fram það takmark stjórnvalda að heimili sem víðast, ekki bara í Evrópu, beri  hærri endanlegan kostnað af þeim vörum og þjónustu sem þau þurfa að kaupa. Er það það sem við þurfum í árferði verðbólgu og þrengri kjara? Ég er ekki viss um það. Þessi áhrif verða auðvitað áhrifamest hjá þeim sem minnst hafa, sem hafa úr minnstu að spila, hvort sem það eru heimili í hverju landi fyrir sig eða þær þjóðir sem veikar standa. Þannig að ég er hræddur um að hér höldum við áfram á þeirri vegferð að reglulega komi upp sú staða að regluverkið hvert fyrir sig, þetta er auðvitað svo margþætt að þetta er fjölhöfða þurs orðinn,   gangi raunverulega gegn þeim markmiðum sem því er ætlað að þjóna eða ná fram. Það er auðvitað þannig að þessi bók sem hér liggur fyrir upp á 56 bls. með kili, sem okkur er ætlað að afgreiða núna á nokkrum dögum, innifelur þannig regluverk að ég hvet bara hæstv. umhverfisráðherra til að leita leiða til að létta tímapressunni af afgreiðslu þessa máls. Það eru ekki bara þessar 56 bls., þarna eru þrjár nýjar gerðir hvar af tvær hafa ekki einu sinni verið kláraðar í gegnum sameiginlegu EES-nefndina enn sem komið er og síðan uppfærsla, gef ég mér, á öðrum 11 gerðum, samanlagt 14 sem eru tilgreindar hér í frumvarpinu sjálfu.

Mér finnst flýtirinn sem þetta mál er undirorpið aðeins lykta af því þegar við fórum fram úr okkur hér á síðasta kjörtímabili og bönnuðum plastpoka löngu áður en regluverkið sem við höfðum asnast til að taka upp kallaði eftir því. Við eigum ekki að fara fram úr okkur í þessum efnum. Næg eru íþyngjandi áhrifin fyrir. Þess vegna ítreka ég það og óska eftir því að hæstv. ráðherra komi inn á það, komi hann hér í ræðu  síðar í umræðunni, hvort eitthvað í þessu máli eins og það horfir við honum gæti fallið undir það að kallast gullhúðun regluverks, því að það er svo margþætt sem hér er undir. Það er eitthvað,  ég hef ekki náð að glöggva mig á því, en þegar fulltrúar ráðherra mættu fyrir umhverfis- og samgöngunefnd þann 23. október, ég sat einmitt þann fund, þá var talað á þeim nótum að það væri eingöngu um tvær gerðir að ræða sem væru nýjar; 958/2003 og 959/2003, þannig að það væri ágætt að það kæmi fram hver sú þriðja er. Það stendur eflaust í frumvarpinu en ég hef ekki fundið  í fljótu bragði hver sú gerð er   sem hæstv. ráðherra nefndi hér sem  þriðju gerðina af því að fulltrúar ráðherra töluðu eingöngu um tvær gerðir á þessum fundi með umhverfis- og samgöngunefnd 23. október 2023.

Ég held að  stóra myndin hvað flugið og siglingarnar varðar ætti auðvitað að vera sú að við leyfum lausnunum að þróast. Við skulum ekki leggja þennan íþyngjandi kostnað á, sem endar auðvitað hvergi annars staðar  en hjá hinum endanlega neytanda, einstaklingnum, heimilum landsins sem kaupa vörur og þjónustu af þeim fyrirtækjum sem þessi kostnaður leggst á. Ég held að við ættum að forðast það að leggja slík viðbótargjöld á því að ég hef miklar efasemdir um að það flýti í raun framþróun þeirra grænu lausna sem umhverfisráðherra telur hér að þessi frumvörp ýti á eftir.

Svona í endann verð ég auðvitað  að minnast á belgíska tannlækninn sem keyrir um á stóra jeppanum sem  engin þörf er fyrir á hans snjólausa svæði. Honum líður illa með losunina og getur keypt  aflátsbréf. Þótt það tengist ekki þessu regluverki beint þá er það engu að síður sama undirliggjandi  breytan sem snýr að því að menn kaupi sig frá því að leggja raunverulega sitt af mörkum til grænnar orkuframleiðslu því að belgíski tannlæknirinn sem kaupir aflátsbréf af Landsvirkjun hefur enga þörf fyrir það að þrýsta á um það við belgíska orkuframleiðendur að orkan sem hann fær þar verði grænni á morgun en hún er í dag. Því ítreka ég að við skulum reyna að flýta okkur hægt í þessu. Ég hvet umhverfisráðherra til að finna leið til að létta á tímapressunni sem hér er tilkynnt og að við göngum varlega um dyr aukins kostnaðar fyrir heimili og fyrirtæki í landinu hvað þetta varðar allt saman.


Ræðumaður: Bergþór Ólason

Frú forseti. Ég þakka hæstv. ráðherra svarið. Ég ætla ekki að bæta við neinum spurningum heldur bara gefa hæstv. ráðherra svigrúm til að svara þeim spurningum sem hann svaraði ekki, sem eru annars vegar varðandi flugið eftir lok árs 2026 og hvað gerist svo gagnvart þeim flugrekendum sem hér starfa og hingað fljúga og hins vegar þetta atriði sem snýr að spurningunni um kostnað fyrir ríkissjóð. Það stangast á atriði í greinargerð innan sömu málsgreinar: Fellur til kostnaður á ríkissjóð eða ekki? Það er spurningin. Ég kem í ræðu minni hér á eftir inn á sjónarmið varðandi fyrirtæki og heimili.


Ræðumaður: Bergþór Ólason

Frú forseti. Ég þakka hæstv. umhverfisráðherra framsöguna. Mig langar til að spyrja hæstv. ráðherra í ljósi þess að ráðherrann sagði hér áðan að áríðandi væri að málið kláraðist fyrir 31. desember 2023, sem þýðir í raun að áríðandi sé að málið klárist fyrir jólahlé þings núna í desembermánuði: Hvers vegna er málið að koma svona seint fram? Og þó að hæstv. ráðherra stýri auðvitað ekki umsagnarferli og meðferð nefndarinnar, hvaða tíma sér hæstv. ráðherra fyrir sér að hagaðilar fái til umsagna og þar fram eftir götunum í ljósi þess að málið er að koma fram núna?

Í öðru lagi langar mig til að spyrja hæstv. ráðherra út í flugið sem hann nefndi hér áðan og áhrifin á það. Undanþága eins og hún er útfærð rennur úr gildi í lok árs 2026. Mig langar til að biðja hæstv. ráðherra að útskýra fyrir okkur þingmönnum í stuttu máli hvað tekur við. Hvað svo fyrir flugið í því samhengi þegar þær undanþágur renna sitt skeið á enda?

Í þriðja lagi langar mig til að spyrja hæstv. ráðherra út í kostnað af málinu, en ég hef nú ítrekað gagnrýnt kostnaðarmat frumvarpa sem hér eru lögð fram í þinginu. Það segir á bls. 34 í bókinni sem hér liggur fyrir, með leyfi forseta: „Verði frumvarpið að lögum mun það hvorki hafa í för með sér aukinn kostnað fyrir ríkissjóð né sveitarsjóði.“ En í sömu málsgrein segir áfram, með leyfi forseta: „Kostnaði vegna tímabundinna útgjalda verður mætt af fjárveitingum til stofnunarinnar í fjárlögum …“ Það er þá væntanlega Umhverfisstofnun sem þar um ræðir. Hvort er það: Engin útgjöld eða útgjöld? En það sem er áhugaverðara að heyra er með hvaða hætti mat hefur verið lagt á kostnað atvinnulífsins, fyrirtækja og sömuleiðis heimila í landinu af þeim 14 EES-gerðum sem hér er  lagt til að innleiða á einu bretti og regluverkinu sem þeim fylgja hér í þessari bók.


Ræðumaður: Sigmundur Davíð Gunnlaugsson

Forseti. Maður ætti kannski að vera þakklátur fyrir það að hæstv. forseti Alþingis leggi ekki bara til að ráðherrarnir fái að afgreiða ESB-málin eins og þeir vilja. En stjórnarskráin kemur reyndar í veg fyrir það enn sem komið er. Þessi ríkisstjórn hefur sýnt það og sannar aldeilis nú að hún er tilbúin til að innleiða hvaða vitleysu sem er, hversu mikið sem málin skerða fullveldi þjóðarinnar, hversu langt sem þau skerða hagsmuni okkar. Hún er tilbúin að innleiða af áfergju hvað sem Evrópusambandið uppáleggur henni að gera, jafnvel mál sem ráðherrar hafa komið hér upp og lýst eindregnum efasemdum um sem hættuleg mál en á endanum þá ýta menn bara á græna takkann og samþykkja. Enn ein áminningin um að það fer ekki alltaf saman það sem þessir stjórnarflokkar segja og það sem þeir svo gera.

Ég tel ótækt að taka þetta mál á dagskrá hér nú með þeim hætti sem hæstv. forseti leggur upp með.


Ræðumaður: Bergþór Ólason

Virðulegur forseti. Ég kem hér aftur upp og lýsi yfir vonbrigðum mínum með það með hvaða hætti þetta mál kemur hér inn í þingið og þá kröfu sem sett er fram um að málið sé klárað fyrir jólahlé þegar við blasir að 11 áætlaðir þingfundardagar, með deginum í dag, eru til ráðstöfunar nema breyting verði gerð á starfsáætlun, sem er auðvitað sjálfsagt, verði sú ákvörðun tekin. Þetta er risamál með 14 EES-innleiðingum sem á einhvern veginn að hraða hér í gegn, verður væntanlega gefinn mjög takmarkaður umsagnartími þeirra aðila sem leitað verður umsagna hjá, 14 innleiðingar, m.a. með flóknustu mál sem á fjörur Íslands hefur rekið frá Brussel. Ég mun greiða atkvæði gegn því að þetta mál verði tekið hér á dagskrá með þessum hætti, sérstaklega í ljósi þeirrar kröfu sem vofir yfir, að málið skuli klára fyrir þingfrestun nú í aðdraganda jóla.


Ræðumaður: Sigmundur Davíð Gunnlaugsson

Herra forseti. Hér er ekki bara lögð til áframhaldandi innleiðing á færibandinu, hér er lögð til innleiðing með fallbyssu. Hvers vegna í ósköpunum vill þessi ríkisstjórn slá öll met í Evrópusambandsinnleiðingum og sýna meiri undirgefni gagnvart Evrópusambandinu heldur en nokkrir aðrir flokkar hafa gert, þar með talin fyrrnefnd Samfylking og Viðreisn? Undirgefni þessarar ríkisstjórnar gagnvart Evrópusambandinu virðist orðin takmarkalaus. Einhver sendi tölvupóst væntanlega á einhvern ráðherrann og rak á eftir þessu og þá er þetta keyrt hérna inn í þingið, 14 innleiðingar án eðlilegrar þinglegrar meðferðar, m.a. varðandi mál sem töldust þau erfiðustu sem frá Brussel hefðu komið að mati ráðherra í þessari ríkisstjórn. Ég bara skil það ekki, herra forseti, hvernig ég allt í einu finn mig í þeirri stöðu að flokkar sem hafa að mínu mati verið með Evrópusambandsþráhyggju árum saman eru allt í einu orðnir varfærnari hvað Evrópusambandið varðar og vilja sýna aðeins meiri festu en þessi ríkisstjórn.


Ræðumaður: Bergþór Ólason

Herra forseti. Af því að tíminn er takmarkaður þá náði ég ekki að koma inn á það sem ég vildi nefna sérstaklega í þessu samhengi. Nú eru 11 þingdagar eftir samkvæmt starfsáætlun Alþingis. Hérna er mál með innleiðingu 14 EES-gerða, 35 greina almenns eðlis, 50–60 bls. með greinargerð. Með hvaða hætti sér hæstv. forseti fyrir sér að umsögnum um þetta mál verði háttað? Á að gefa umsagnaraðilum um allan bæ tvo, þrjá daga til að gefa sínar umsagnir? Það er auðvitað ekki nokkur bragur á þessu og haganlegast væri held ég að hæstv. forseti tæki þetta mál af dagskrá hér en annars að við þingmenn sem hér sitjum í sal mótmælum þessu auðvitað bara og greiðum atkvæði gegn því að þetta tiltekna mál, sem er nr. 3 á dagskránni, verði tekið hér á dagskrá með afbrigðum.


Ræðumaður: Sigmundur Davíð Gunnlaugsson

Herra forseti. Ég er komin hingað upp til að vara yður að leggja til það sem þér virðist ætla að gera hér og fæli í sér, að mínu mati, mestu hneisu þingsins í nærri fimm ár a.m.k.

[Hlátur í þingsal.][Hlátur í þingsal.]Brussel flokkurinn, sem við stofnun fyrir nærri 100 árum kallaði sig Sjálfstæðisflokkinn, ætlar nú að leggja það til að keyrðar verði í gegn 14 Evrópusambandsgerðir án eðlilegrar umræðu og þinglegrar meðferðar, mál sem varða m.a. hluti sem hæstv. ráðherrar ríkisstjórnarinnar höfðu varað sérstaklega við  og talið með þeim erfiðustu sem EES-samningurinn hefði fært okkur. Ég efast um, hæstv. forseti, að jafnvel hinir hefðbundnu Evrópusambandsflokkar eins og Samfylkingin myndu standa að innleiðingu með þessum hætti og jafnvel ekki Viðreisn.   Og herra forseti. Ég er ekki einu sinni viss um að Píratar myndu  leyfa sér að ganga fram með þessum hætti.


Ræðumaður: Bergþór Ólason

Virðulegur forseti. Ég verð að gera athugasemd við fundarstjórn hæstv. forseta. Auðvitað er forseti í þeirri stöðu að þurfa að leggja hér til atkvæðagreiðslu tillögu hæstv. umhverfis-, orku- og loftslagsráðherra um að taka til 1. umræðu frumvarp til laga um viðskiptakerfi ESB með losunarheimildir sem er þriðja mál á dagskrá samkvæmt þeirri sem hér liggur fyrir. Þessari bók, það er ekki hægt að lýsa því öðruvísi, sem innifelur m.a. 14 ESB-gerðir, í kaupbæti við allt annað sem þarna kemur fram, var dreift hér seinni partinn í gær. Við þingflokksformenn fengum meldingu um þetta um kvöldmatarleyti og það á að taka hana hér til umræðu með afbrigðum í dag. Það er alveg forkastanlegt að mál eins og þetta sé að koma hér inn í þingið 11 dögum fyrir áætlaða jólafrestun þingsins, með kröfu um að það sé klárað fyrir áramót. Hvaða endemis della er þetta, burt séð frá því hver afstaða þingmanna er til málsins?


Ræðumaður: Bergþór Ólason

Herra forseti. Ég þakka hæstv. forsætisráðherra svarið. Má þá skilja það sem svo að það sé ekki neitt sjálfstætt plagg sem almenningur getur sótt í, jafnvel þótt á ensku sé, til að glöggva sig á annað en  bara lagasafnið almennt og það sem hefur verið samþykkt hér í þinginu? Það er þá bara ágætt að það liggi fyrir að þetta plagg frá október 2021, sem tvisvar hefur verið stefnuplagg stjórnvalda gagnvart COP-ráðstefnunum, sé eins og hæstv. umhverfisráðherra orðaði það í gær: „Þessi skýrsla sem hv. þingmaður vísar í er ekki neins staðar notuð.“

En mig langaði að spyrja, af því að hæstv. forsætisráðherra er nú í raun ráðherra íslenskunnar þó að málefnum hennar sé kannski skipað annars staðar í ráðuneyti: Þekkir hæstv. ráðherra mörg dæmi þess að plagg sem þetta, sem gerir hvorki meira né minna en að ramma inn stefnu stjórnvalda gagnvart loftslagsráðstefnu Sameinuðu þjóðanna, sé ekki til á íslensku? Þekkir hæstv. ráðherra mörg slík dæmi?   Og kann hæstv. ráðherra einhverja skýringu á því að plaggið sé einvörðungu til á ensku?


Ræðumaður: Bergþór Ólason

On the Path to Climate Neutrality.Virðulegur forseti. Mig langar hér að beina fyrirspurn til hæstv. forsætisráðherra er varðar stefnu stjórnvalda gagnvart COP-ráðstefnunum, COP28 í þessu tilviki, sem hefst á morgun. Fyrir ráðstefnuna sem haldin var í Glasgow í lok árs 2021 var lagt fram skjal stjórnvalda sem stefnuskjal undir yfirskriftinni Ég bið hæstv. forseta afsökunar á því að segja þetta bara á ensku en skjalið er ekki til á íslensku þrátt fyrir að ítrekað hafi verið beðið um þýðingu á því. Þetta skjal var lagt fram fyrir COP26 í Glasgow. Fyrir umhverfis- og samgöngunefnd mættu síðan fulltrúar umhverfisráðuneytisins í aðdraganda ráðstefnunnar sem haldin var í Egyptalandi í fyrra, í nóvember 2022, og staðfestu að þetta skjal væri enn þá stefnuskjal stjórnvalda gagnvart því sem þar færi fram.

Í umræðu um ráðstefnuna sem hefst á morgun  spurði formaður Miðflokksins, hv. þm. Sigmundur Davíð Gunnlaugsson, umhverfisráðherra út í þessa skýrslu og spurði, með leyfi forseta, „hvort enn sé í gildi skýrslan sem skilað var fyrir“, eins og Sigmundur Davíð Gunnlaugsson kallaði það í gær, „26. lokatilraunina til að bjarga heiminum“. Og Guðlaugur Þór Þórðarson, hæstv. umhverfisráðherra, svaraði því til, með leyfi forseta: „Þessi skýrsla sem hv. þingmaður vísar í er ekki neins staðar notuð.“ — Er ekki neins staðar notuð. Það er sem sagt þessi  skýrsla sem hefur í tvígang verið lögð fram sem stefnuskjal stjórnvalda gagnvart COP26 fyrst og síðan COP27.  Ég spyr nú hæstv. forsætisráðherra hvort það hafi verið tekin ákvörðun um að leggja fram annað stefnuskjal, hvort ríkisstjórnin sé stefnulaus eða hvort þetta sé gert með einhverjum öðrum hætti í þetta skiptið úr því að þetta plagg hefur í tvígang verið lagt fram sem stefnuskjal stjórnvalda.

Forseti minnir hv. þingmenn á að vísa til annarra hv. þingmanna með þeim formála og ráðherra sem hæstv. og minnir líka á að það er einfalt mál að snara stuttri fyrirsögn á íslensku ef svo ber undir.


Ræðumaður: Sigmundur Davíð Gunnlaugsson

Frú forseti. Eins og þér þekkið þá er ég mikill áhugamaður um loftslagsmálin og hvernig sé best að takast á við þau, enda varði ég nánast allri ræðu minni á fyrsta landsþingi Miðflokksins árið 2017 í að ræða loftslagsmál. Því miður hefur lítið þokast síðan þá, þrátt fyrir þessa ræðu, og það á við bæði á Íslandi og í öðrum löndum. Nú stendur fyrir dyrum 28. lokatilraunin til að bjarga heiminum vegna loftslagsmála og að þessu sinni í Dúbaí, sem er auðvitað dálítið kostulegt. En hvað um það, nú er þetta víst síðasta lokatilraunin, segja menn, til að koma í veg fyrir óafturkræfar hamfarir af völdum loftslagsbreytinga. Þá kynni nú vera ráð að endurhugsa aðeins þá nálgun sem hefur verið notuð í þessum málaflokki. Ég leit við í 21. lokatilrauninni í París á sínum tíma og hæstv.  loftslagsráðherra hefur ekki gleymt því, eða réttara sagt Björn Bjarnason, fyrrverandi ráðherra, hafði ekki gleymt því, og skjólstæðingur hans og nemi, hæstv. ráðherra, tók það upp og einhvern veginn afsakaði vandræðagang ríkisstjórnarinnar í málaflokknum með því að árið 2015 hefði verið fallist á Parísarsamkomulagið. Hver eru skilaboðin í því? Hugsanlega þau að Ísland hefði eitt 193 landa Sameinuðu þjóðanna átt að andmæla því samkomulagi sem kom svo á daginn, eins og ég viðurkenndi, að hefði ekki verið raunhæft, hefði ekki gengið eftir, enda flest önnur lönd, alla vega utan Evrópu, búin að gera sér grein fyrir því og virðast gera tiltölulega lítið með það samkomulag, nema Ísland og okkar ágæti hæstv. umhverfis-, orku- og loftslagsráðherra sem vill toppa skuldbindingar eða hugsanleg fyrirheit Íslendinga þar. En er ekki tímabært, frú forseti, að fara að meta þetta upp á nýtt?

Hæstv. ráðherra nefndi í ræðu sinni að jarðefnaeldsneyti væri niðurgreitt og ég velti fyrir mér hvað hann á við með því. Er þetta málflutningur öfgasamtaka eins og Just stop Oil og Extinction Rebellion sem halda því fram að framleiðsla jarðefnaeldsneytis sé niðurgreidd á Vesturlöndum vegna þess að þau fyrirtæki eins og önnur fái skattafslátt ef þau fjárfesta í stað þess að greiða sér út arð? Það væri áhugavert, ef hæstv. ráðherra gefst tími til, að fá skýringu á því hvað er átt við með niðurgreiðslu á framleiðslu jarðefnaeldsneytis. Við vitum að það er niðurgreiðsla á oft og tíðum of óhagkvæmum orkukostum í endurnýjanlegri orku en ég væri bara forvitinn um það, frú forseti, að vita hvað hæstv. ráðherra á við með niðurgreiðslu jarðefnaeldsneytis.

Við vitum líka að orkuþörf heimsins hefur áratugum saman að jafnaði vaxið um 2 prósentustig á ári og fyrir vikið er einfaldlega óraunhæft, óframkvæmanlegt, að láta alveg af notkun jarðefnaeldsneytis á næstu árum eða áratugum. En við getum svo sannarlega reynt að gera miklu meira til að nýta okkur tæknina, tækniframfarir, til að ná árangri á þessu málasviði. Og það er algjörlega ljóst, frú forseti, að ef við Íslendingar viljum leggja enn meira af mörkum, því við leggjum gríðarlega mikið af mörkum, þá þarf aukna orkuframleiðslu til að ráðast í orkuskipti. Ég vil því hrósa hæstv. ráðherra fyrir það að annaðhvort hann eða einhver á hans vegum eða ríkisstjórnarinnar uppgötvaði að það myndi þurfa að framleiða meiri orku til að ráðast í orkuskiptin. Þetta var mikil tímamótauppgötvun hjá ríkisstjórninni og ég dreg ekki úr því að ég fagna því að hún skuli hafa náðst.

Loks spyr ég hæstv. ráðherra, aftur; ef honum gefst tækifæri til að svara, hvort skýrslan sem skilað var fyrir 26. lokatilraunina, skýrsla Íslands, gildi enn og hvort við megum þá vænta þess að það verði í framtíðinni dregið úr landbúnaði á Íslandi, iðnaði, flugi, flutningum og neyslu almennings. Ég veit að hæstv. ráðherra hefur bent á það að hann hafi ekki skrifað þessa skýrslu, en er þessi skýrsla enn í gildi eða er hæstv. ráðherra búinn að fella hana úr gildi? Ég kem ekki að fleiri spurningum, hæstv. forseti, en gott væri að fá svör við einhverju af þessu.


Ræðumaður: Bergþór Ólason

Frú forseti. Ég vil aftur þakka fyrir þessa ágætu umræðu sem hér fer fram og tek undir með hv. þm. Viðreisnar, Þorbjörgu Sigríði Gunnlaugsdóttur, áðan þar sem hún sagði að við ættum að ræða þetta oftar og með dýpri hætti í þessum sal heldur en raunin er. Í því samhengi kemur til hugar hversu erfitt þetta getur verið fyrir þann ráðherra sem með þennan málaflokk fer, get ég bæði bent þar á fyrri dómsmálaráðherra Sjálfstæðisflokksins sem enn eru á þingi, sumir ekki, og hæstv. núverandi dómsmálaráðherra, af því að samstarfið eins og það er samsett í ríkisstjórn er líklegt til að gera alla ákvarðanatöku í þessum málum erfiðari en eðlilegt væri. Við þekkjum auðvitað umræðuna sem varð hér í kjölfar þess að gerð var reglugerðarbreyting sem sneri að rafbyssum. Þá kom upp mjög hávær krafa þingflokks Vinstri grænna, leidd af formanni flokksins, hæstv. forsætisráðherra, þess efnis að dómsmálaráðherra ætti að bera mál sem þetta undir samstarfsflokka sína en á sama tíma telja ráðherrar þess sama flokks, Vinstri grænna, enga ástæðu til að bera sérstaklega hápólitísk mál sem eru í þeirra ranni undir samstarfsflokka sína. Þannig að ég bara óska hæstv. ráðherra góðs gengis hvað það varðar að koma þessum málum í sem bestan farveg og segi hér að þingflokkur Miðflokksins mun ekki skorast undan að styðja hæstv. ráðherra í þeim efnum. Eins og við þekkjum geta innri samskipti ríkisstjórnarflokkanna verið sú fyrirstaða sem erfiðast er að komast yfir hverju sinni. En ég óska hæstv. ráðherra góðs gengis hvað þetta mál varðar.


Ræðumaður: Bergþór Ólason

Virðulegur forseti. Ég þakka málshefjanda og ráðherra fyrir að stofna til þessarar umræðu. Það dylst engum að aukin harka hefur komið upp á yfirborðið í tengslum við störf skipulagðra glæpahópa á Íslandi. Ríkislögreglustjóri byrjaði í skýrslum sínum að benda á þetta strax 2017 og svo 2019, aftur 2021, og ég ímynda mér að það sé væntanleg skýrsla núna hvað úr hverju, öðru hvorum megin við áramótin, sama efnis nema að áhyggjurnar hafi aukist frá því sem áður var.

Það er auðvitað þannig að vopn lögreglu hverju sinni eru dálítið eins og slökkvitæki heima hjá okkur. Við eigum þau en vonum að við þurfum ekki að nota þau og í því samhengi held ég að vopnaeign lögreglunnar verði að skoðast. Við þurfum auðvitað að treysta lögregluyfirvöldum til að meta með hvaða hætti þessum málum þarf að vera fyrir komið til að lögregluþjónar landsins komist heilir heim til sín í lok vaktar.

Það þarf ekki annað en að fylgjast með fréttum til að átta sig á með hvaða hætti þróun mála hefur verið undanfarið og hvað okkur varðar í þingflokki Miðflokksins þá treystum við lögreglunni sjálfri best til að meta þörfina. Það er nú ein af frumskyldum ríkisins að tryggja lög og reglu og það gerum við m.a. með störfum lögreglunnar. Þetta er eitt af því fáa þar sem við í þingflokki Miðflokksins leggjum ekki megináherslu á sérstakt aðhald í útgjöldum heldur verður lögreglan að fá að þroska og þróa sína starfsemi með þeim hætti sem passar við þann raunveruleika sem mætir lögreglunni á hverjum degi.


Ræðumaður: Bergþór Ólason

Herra forseti. Mig langar við þetta tækifæri að segja nokkur orð um stöðu innviða hér á Íslandi. Í gær bárust af því fréttir að Landsvirkjun þyrfti að takmarka afhendingu orku, eins og segir í tilkynningu frá Landsvirkjun, með leyfi forseta:

„Landsvirkjun þarf að grípa til takmörkunar á víkjandi orku til fiskimjölsverksmiðja, fiskþurrkana og gagnavera sem stunda rafmyntagröft.“

Ég hef í sjálfu sér kannski ekki miklar áhyggjur af gagnaverunum en fiskimjölsverksmiðjurnar og fiskþurrkanirnar munu halda áfram sinni starfsemi. Það sem gerist er auðvitað það að þrátt fyrir að þessi fyrirtæki hafi fjárfest í rándýrum lausnum til að reka sína starfsemi með rafmagni hingað til þá verða þær reknar áfram með olíubruna og þurrka þar með út allan þann árangur sem náðst hefur með miklum tilfærslum vegna rafbílavæðingar landsins á undanförnum árum, bara til að setja í samhengi hversu mikil áhrifin eru af því að þessar verksmiðjur starfi á grundvelli olíubruna en ekki rafmagnsnotkunar.

Á sama tíma berast fréttir af alvarlegri stöðu í Vestmannaeyjum þar sem hættustigi hefur verið lýst yfir vegna skemmda á neysluvatnslögn. Það er ekki langt síðan ríkisstjórnin féllst á að koma að málum varðandi það að tryggja aukalögn til Eyja en ef ég man rétt er ekki fyrirhugað að það verði fyrr en árið 2025 sem slík lögn komi til framkvæmda og vinna við hana, þannig að ég bara hvet þá sem um þau mál höndla að líta hið snarasta til með þeirri alvarlegu stöðu sem uppi er í Vestmannaeyjum.

Svo við höldum síðan áfram með innviðina þá barst umsögn frá Náttúrufræðistofnun Íslands um matsáætlun framkvæmda við Sundabraut þar sem stofnunin lýsir furðu sinni á því að tímaáætlun matsferils geri ráð fyrir umhverfismatsskýrsla verði send til athugunar hjá Skipulagsstofnun snemma árs 2024. Þarna er eitt ríkisapparatið að gagnrýna framgöngu ríkisstjórnarinnar sem virðist í þessu máli, Sundabraut, eins og svo oft áður, hafa látið fulltrúa Reykjavíkurborgar plata sig og stendur núna frammi fyrir óraunhæfri tímaáætlun, því miður.


Ræðumaður: Bergþór Ólason

Frú forseti. Ég vil í seinni ræðu minni  halda áfram að lýsa yfir áhyggjum mínum af þróun mála, sérstaklega fyrir þau bú sem  verða fyrir því að upp komi riða í þessu millibilsástandi, ef við köllum það svo. Ég nefndi hér áðan að lambgimbur væri væntanlega verðlögð á 40.000–50.000 kr. og hv. þm. Þórarinn Ingi Pétursson telur að það verði nær 50.000 þegar þar að kemur. Á sama tíma eru  borguð tæp 14.000  fyrir niðurskorna kind. Þetta er staða sem setur auðvitað þá bændur sem fyrir verða í  næstum því óleysanlega stöðu.

Framboð á lömbum er auðvitað áhyggjuefni þegar þar að kemur. En varðandi þá bændur sem lenda í þessu núna þá er auðvitað skylda að taka eingöngu inn ARR-lömb, það er engin önnur arfgerð sem   telst tæk í því samhengi, þannig að fjárhagslegu áhrifin af því að  fá 13.000–14.000 fyrir niðurskorna kind og þurfa að kaupa hvert lamb mögulega á 40.000–50.000 eru illleysanleg fyrir þau sem í lenda.

Það eru fleiri þættir sem hafa áhrif. Það er einangrun í allt að sjö ár, eins og nefnt hefur verið. Svo er annað sem verður að hafa í huga í þessu samhengi sem gerir það hugsanlega mögulegt að leysa þetta millibilsástand. Í dag  skiptist þetta í meginatriðum í förgunarbætur og afurðatjónsbætur og förgunarbæturnar  verða hverfandi á þeim búum þar sem ekki er farið í heildarniðurskurð, þannig að maður skyldi ætla að það gæfi eitthvert svigrúm til að styðja betur við þá bændur sem lenda í þessu nú um stundir að upp komi riða, því að það  verða takmarkaðar förgunarbætur. En það má ekki heldur leggja þá kvöð á bændur að það sé þrifið og þrifið með óskilgreindum kostnaði og kröfum án þess að neitt fáist fyrir þá vinnu.

Ég fagna því bara að ráðherra lýsi því hér yfir að þessi endurskoðun sé fram undan en minni jafnframt á að forveri hæstv. ráðherra lýsti sömu skoðun á liðnu kjörtímabili, en í millitíðinni hefur lítið gerst.


Ræðumaður: Bergþór Ólason

Frú forseti. Ég vil þakka fyrir þessa mikilvægu umræðu. Ég þakka hv. upphafsmanni hennar, hv. þm.  Teiti Birni Einarssyni, og Svandísi Svavarsdóttur, hæstv. matvælaráðherra, fyrir að taka þátt í henni.

Það er auðvitað jákvæð sú breyting sem er að verða hvað varðar möguleg viðbrögð og aðgerðir með þeim rannsóknum sem nú eru að tryggja að arfgerðir geri það mögulegt að ekki þurfi að skera niður stofn í heild sinni þar sem riða kemur upp. En í þessu samhengi þá er nauðsynlegt að horfa til þeirra áhrifa sem verða á þeim búum þar sem riða kemur upp eins og staðan er núna, og mögulega í þessu millibilsástandi á meðan þessi  uppræktun stofnsins á sér stað. Það blasir við að þær bætur sem bændur eru að fá fyrir það fé sem þarf að skera niður eru ekki í neinu samræmi við þann kostnað sem fellur til við að koma sér upp sambærilegum stofni aftur. Staðan núna er að bændur eru að fá í námunda við 14.000 kr. fyrir hverja kind sem er skorin, en þurfa á sama tíma að kaupa lömb  sem eru ekki arfgreind fyrir 30.000 kr. Það má reikna með því að á búum sem nú mega bara kaupa  ARR-lömb verði kostnaður per lamb, ja, eigum við ekki að reikna með 40.000–50.000 kr. Þannig að bara viðbótarkostnaðurinn af þeirri kvöð að bú megi einvörðungu kaupa ARR-greind  lömb er samsvarandi heildarstyrknum sem fæst fyrir hina niðurskornu kind. Þetta er hlutur sem verður að skoða núna í þessu samhengi þannig að þeir bændur sem lenda á þessu millibilisstigi, ef svo má segja, sem við vonum auðvitað að verði sem fæstir, eigi einhvern möguleika á að ná viðspyrnu með sinn búrekstur eftir að niðurskurður hefur átt sér stað.


Ræðumaður: Bergþór Ólason

Herra forseti. Ég þakka hæstv. ráðherra skýr svör og mikilvægt að fá þetta fram. Hér í seinni fyrirspurn vil ég þá, svona til fyllingar þess sem hæstv. ráðherra kom inn á hér, spyrja hæstv. ráðherra: Getur heilbrigðisráðherra ábyrgst að þær breytingar á alþjóðaheilbrigðisreglugerðinni, International Health Regulations, sem taka eiga gildi 1. desember næstkomandi, eftir nokkra daga, feli ekki í sér skerðingu á stjórnarskrárvörðum rétti Íslendinga og skerði ekki fullveldisrétt íslenska ríkisins samkvæmt stjórnarskránni?




Ræðumaður: Bergþór Ólason

Herra forseti. Ég vil hér beina fyrirspurn til hæstv. heilbrigðisráðherra er varðar samskipti íslenskra stjórnvalda við Alþjóðaheilbrigðismálastofnunina, WHO, í tengslum við uppfært regluverk sem þaðan kemur, sem snýr annars vegar að alþjóðaheilbrigðisreglugerðinni og hins vegar því sem er í daglegu tali kallað, með leyfi forseta, Pandemic Treaty eða Pandemic Accord, CA+, Zero Draft, það eru mismunandi nöfn notuð um þetta. En það sem ég spyr um í dag snýr fyrst og fremst að alþjóðaheilbrigðisreglugerðinni, IHR, eða International Health Regulation. Mig langar til að spyrja hæstv. ráðherra hvort ráðuneytið hafi unnið greiningu á því hvaða áhrif breytingar á alþjóðaheilbrigðisreglugerðinni, IHR, sem taka eiga gildi 1. desember 2023, fela í sér gagnvart núverandi regluverki á Íslandi. Hverjar eru helstu breytingarnar sem verða og hafa verið gerðir fyrirvarar við einhverjar þeirra breytinga sem þar eru gerðar?

Við þekkjum þetta úr umræðunni undanfarið. Það virðist sitt sýnast hverjum og það er greinilegt að þeir sem þessi mál ræða hafa tilhneigingu til að rugla saman þeim gerðum, því regluverki sem til vinnslu er á vettvangi Alþjóðaheilbrigðismálastofnunarinnar. En ég vil, eins og ég segi, byrja á því að spyrja hæstv. ráðherra þessara þriggja spurninga: Hefur ráðuneytið unnið greiningu á því hvaða áhrif breytingar á alþjóðaheilbrigðisreglugerðinni, sem taka gildi 1. desember 2023, fela í sér gagnvart núverandi regluverki á Íslandi? Hverjar eru þær helstar? Og hafa verið gerðir fyrirvarar við einhverjar þeirra breytinga sem þar eru gerðar?




Ræðumaður: Sigmundur Davíð Gunnlaugsson

Frú forseti. Ég held að meginniðurstaða þessarar umræðu liggi fyrir, hv. málshefjandi eða hæstv. ráðherra leiðréttir mig þá í lokin ef það er einhver misskilningur. En mér virðist meginniðurstaðan sú að hæstv. ráðherra og hv. þingmenn meiri hlutans hafi tekið að sér hér í dag að berjast gegn eigin stefnu hvað varðar Landhelgisgæsluna, berjast gegn því fjársvelti sem þessi ríkisstjórn hefur sett þá stofnun í, ef mönnum er alvara með þeirri umræðu sem fram hefur farið hér í dag. Hvað varðar hugsanlega þyrlu á Akureyri þá styð ég það heils hugar. En það var engu að síður sérkennilegt að hv. þingmaður Sjálfstæðisflokksins skyldi leggja fram þá tillögu í ljósi þess að flokkurinn, hv. þingmaður og stjórnarmeirihlutinn, var þá nýbúinn að ákveða að viðhalda fjársvelti Landhelgisgæslunnar, hún hefði ekki einu sinni nægt fjármagn til að halda úti þeirri þjónustu sem hún á að halda úti núna, hvað þá að bæta við. Komist þessi tillaga til atkvæða og afgreiðslu mun ég styðja hana eindregið en ég óttast að hún muni ekki koma til lokaatkvæðagreiðslu af því að hugsanlega sé þetta bara tilraun til þess að sýna vilja um eitthvað sem ekki stendur til að gera. En þessi umræða í dag hefur a.m.k. sýnt okkur að hv. þingmenn meiri hlutans og hæstv. ráðherra hafa lýst ákveðnum vilja og nú á bara eftir að koma í ljós hvað býr að baki, hversu langt menn ganga í að staðfesta og standa við þau orð sem hafa fallið hér í dag.


Ræðumaður: Sigmundur Davíð Gunnlaugsson

Frú forseti. Þessi umræða er um margt sérstök. Hér hefur hæstv. ráðherra og svo hver þingmaðurinn á eftir öðrum, bæði úr meiri hluta og minni hluta, komið upp og lýst eindregnum stuðningi við Landhelgisgæsluna, eins og vænta mætti. En samt eru fjárlögin og fjármálaáætlun eins og þau eru. Hvernig stendur á því, frú forseti? Er eitthvert innihald í því þegar stjórnarliðar koma og lýsa yfir miklum stuðningi við grunnstofnanir eins og Landhelgisgæsluna en haga málum svo með allt öðrum hætti?

Landhelgisgæslan er ein af grunnstoðum samfélagsins, sérstaklega fyrir herlausa þjóð og þjóð sem náttúrunnar vegna getur þurft, hefur oft þurft og mun þurfa á öflugu björgunarliði að halda. Mér er óskiljanlegt hvernig þessari ríkisstjórn hefur tekist, eftir öll sín met í útgjaldaaukningu og heildarríkisútgjöldum, að vanrækja grunnstoðir eins og Landhelgisgæsluna. Það er reyndar mjög erfitt að átta sig á því í hvað allir þessir peningar fóru, öll þessi met í útgjaldaaukningu. Hvað fengum við fyrir það? A.m.k., enn sem komið er, ekki öflugri Landhelgisgæslu heldur stofnun sem þarf að vera í aukahlutverki sem flugvélaleiga. Það er ekki hægt að bjóða Landhelgisgæslunni upp á þetta og nú þurfa hv. þingmenn meiri hlutans og hæstv. ráðherra að sýna að þeim sé alvara með þeim orðum sem hafa fallið í þessari umræðu í dag.


Ræðumaður: Sigmundur Davíð Gunnlaugsson

Frú forseti. Ég geri ekki lítið úr mikilvægi þess að verja orkuverið en það er líka gríðarlega mikilvægt að verja byggðina í Grindavík ef þess er einhver kostur. Það er ánægjulegt að heyra hæstv. ráðherra lýsa því hér og upplýsa okkur um að búið sé að hanna varnarmannvirki og þá er spurningin einfaldlega: Hvenær meta stjórnvalda það sem svo að það sé tímabært að ráðast í framkvæmdir þar? Spár segja að ef gos kæmi upp þá yrði það líklega í grennd við Sundhnúkagíga. Þær lágu fyrir áður en framkvæmdir hófust við varnargarðana við Svartsengi. Þá var flest farið að benda til þess að mest virkni væri þarna norðaustur af Grindavík og nú virðast menn orðnir það vissir í sinni sök, þó að menn geti auðvitað aldrei verið vissir um neitt á þessu sviði, að þeir telja óhætt að hleypa íbúum til Grindavíkur vegna þess að verði gos þá verði það líklega í þessari fjarlægð. Er þá ekki tímabært að taka næstu skref í þessum vörnum?


Ræðumaður: Sigmundur Davíð Gunnlaugsson

Herra forseti. Eins og fram hefur komið í fréttum eygja nú Grindvíkingar aukna von um að fá að komast heim um tíma til að skoða fasteignir sínar og sækja fleira af því sem þeir þurfa á að halda þaðan. Þetta er vegna þess að vísindamenn telja nú minni líkur en áður á að gos, komi það upp, komi upp í bænum eða rétt við hann, telja að líkur standi til að gos komi upp norðaustur af Grindavík, í nokkurri fjarlægð en þó ekki það langt frá bænum að hraun gæti ekki runnið þangað í stærra gosi. Því spyr ég hæstv. ráðherra: Hvaða ráðstafana hefur verið gripið til eða verður gripið til til þess að verja byggðina í Grindavík? Eins og við þekkjum eru farnar af stað heilmiklar framkvæmdir til að verja Svartsengi og Bláa lónið, en hvaða leiðir sjá menn til að verja byggðina í Grindavík, sérstaklega ef það stefnir í að ef gýs þá verði það þarna norðaustur af bænum?

Einnig spyr ég ráðherrann út í aðrar hugsanlegar ráðstafanir sem annaðhvort hefur verið gripið til eða stendur til að grípa til til að verja bæinn og ráðstafanir til að takast á við ólíkar sviðsmyndir, til að mynda ef flugsamgöngur myndu raskast, þ.e. að ekki yrði hægt að fljúga til og frá Keflavíkurflugvelli í einhvern tíma. Hafa stjórnvöld hugað að því að undirbúa þá aðra flugvelli, aðra millilandaflugvelli á Íslandi, til að taka á móti þeirri umferð á meðan?


Ræðumaður: Sigmundur Davíð Gunnlaugsson

Frú forseti. Ég ætla nú ekki að lengja þessa umræðu mikið, ég tel að það sé æskilegt að þessi mál gangi sem hraðast fyrir sig. Ég vil nota tækifærið til að hvetja stjórnvöld til dáða, sérstaklega varðandi það sem hv. þm. Jóhann Friðrik Friðriksson nefndi hér í ræðu sinni áðan um að eyða óvissu eins og kostur er og tryggja það að réttar fréttir skili sér eins og eins vel og hægt er við þær aðstæður sem nú eru í fjölmiðlum. Það þarf að sýna pólitíska forystu við þessar aðstæður. Það dugar ekki núna eingöngu að vísa á sérfræðingana, þótt við séum auðvitað mjög þakklát fyrir þeirra miklu og mikilvægu vinnu, en þeir eru ekkert endilega alltaf sammála. Þá þarf ríkisstjórnin að sýna forystu og vega og meta hvernig þurfi að bregðast við á hverjum tíma. Ég teldi t.d. æskilegt að þjóðaröryggisráð fundaði mjög reglulega á meðan aðstæður eru eins og þær eru til þess einmitt að fá upplýsingarnar frá þeim sem fylgjast með frá degi til dags, sérfræðingunum, en einnig til að taka ákvarðanir og ýta á eftir þeim. Ríkisstjórnin auðvitað ræðir þessi mál á sínum fundum eins og gengur en við þessar aðstæður þarf þjóðaröryggisráð og forysta ríkisstjórnarinnar að taka afgerandi forystu. Við verðum að hafa það í huga að stundum geta gallaðar lausnir eða ráð verið betri en fullkomin lausn sem kemur of seint. Hér er ég t.d. að velta fyrir mér vörnum fyrir Grindavík því að nú var loks ákveðið að ráðast í varnargarða fyrir Svartsengi og Bláa lónið tveimur árum eftir að umræða hófst um mikilvægi þess og farið var að hanna þau mannvirki. En mér finnst vanta upplýsingar um varnir fyrir Grindavíkurbyggðina, sérstaklega í ljósi þess hvernig þessi eldsumbrot neðan jarðar hafa þróast og færst frá því svæði þar sem kannski var upphaflega talið líklegast að hugsanlegt gos gæti hafist.

Einnig eru margir búnir að nefna það, en ég tel engu að síður ástæðu til að árétta það, að það þarf að liggja fyrir í tæka tíð hvernig stjórnvöld sjá fyrir sér að tryggingum verði háttað, hvort sem það er úr náttúruhamfarasjóði eða öðrum tryggingum, þannig að það hefjist ekki einhver ágreiningur um það eftir að hugsanlega meiri skaði er skeður. Það er þegar orðið töluvert tjón í Grindavík og ljóst að það mun verða dýrt að gera við það. Ég hvet ríkisstjórnina til að marka sér stefnu og hafa það á hreinu hvernig haldið verður á málum út frá ólíkum sviðsmyndum. Óvissustigið er slíkt að það væri mikill fengur að því fyrir Grindvíkinga, tel ég, að vita hvað tekur við ef þetta eða hitt gerist o.s.frv., að það sé allt á hreinu fyrir fram en ekki verið að bregðast við eftir að skaðinn er skeður.

Ég hvet auðvitað stjórnvöld líka til dáða við að leysa úr menntamálum og tómstundum barna. Þar hefur heilmikið starf verið unnið af ýmsum aðilum sem hafa komið þar að og í íþróttastarfinu eins og við höfum séð. En við sjáum nú þegar að það þarf að hugsa til margra mánaða og gera ráðstafanir í samræmi við það.

Svo eru það húsnæðismálin. Mér finnst ekki alveg hægt við þær aðstæður sem þegar eru komnar upp og þá óvissu sem er ríkjandi, þar sem við vitum að Grindvíkingar geta væntanlega ekki snúið aftur í bæinn sinn í marga mánuði, að þá sé sett af stað nefnd sem eigi að skoða næstu misserin hvernig brugðist verði við. Það er tímabært að hefja framkvæmdir strax. Auðvitað þurfa menn að skipuleggja sig og það getur tekið einhverja daga en þá á bara að funda eins oft og lengi og þarf til þess að taka ákvörðun og gera ráðstafanir í samræmi við það.

Fyrst og fremst, frú forseti, vildi ég nú ítreka þetta sem aðrir hafa nefnt hér, hversu mikilvægt það er að stjórnvöld taki forystu en umfram allt upplýsi fólk og komi á framfæri upplýsingum um hvernig verði brugðist við á hinum ýmsu sviðum áður en hugsanlegt meira tjón verður því að við þær aðstæður verður erfitt að taka ákvarðanir og í millitíðinni verður fólk búið að búa við viðvarandi óvissu.

Þetta eru lokaorð mín í þessari umræðu til hæstv. ráðherra og ríkisstjórnarinnar: Reynið nú að eyða óvissu eins og mögulegt er. Það á m.a. við um það sem við ræddum hér fyrr í dag, bankamálin, þar sem ríkisstjórnin segist vera í einhverjum viðræðum en hún þarf þar eins og annars staðar að sýna forystu og útskýra hvað hún vill, að hverju er stefnt.


Ræðumaður: Bergþór Ólason

Frú forseti. Ég vil þakka fyrir þessa umræðu sem hér fer fram. Fyrst vil ég byrja á að taka undir margt af því sem hæstv. ráðherra sagði í framsögu sinni varðandi mikilvægi þess að sýna aðhald í ríkisfjármálum, draga úr útgjöldum, fara vel með skattfé og allt það sem í þá veruna var sagt. Það er langt síðan ég heyrði jafn afgerandi gagnrýni ráðherra ríkisstjórnarinnar á ríkisfjármálin undanfarin ár eins og þau hafa verið rekin. Það er ekki langt síðan hér var sett Íslandsmet í útgjaldaaukningu milli ára, sama á hvaða mælikvarða þar var horft, þannig að ég fagna því að fjármálaráðherra sé þessarar skoðunar, sem hlýtur að sýna þetta í verki áður en fjárlög koma til 2. umræðu. Þetta er mikilvægasta vopnið sem við eigum hér í tengslum við stjórnmálin, hvort sem það er hjá ríkisstjórninni eða í aðhaldi okkar hér á Alþingi, þ.e. að sýna aðhald hvað ríkisútgjöld varðar og draga úr kostnaði þar sem hægt er og ganga hægt um gleðinnar dyr. Ég kýs að líta á þessi orð hæstv. fjármálaráðherra sem hvetjandi gagnrýni á sína eigin ríkisstjórn hvað varðar næstu vikur í þinginu. Ég er efins um að þetta jákvæða mat á þróun á fasteignamarkaði sé rétt hjá hæstv. ráðherra. Ég er hræddur um að staðan á fasteignamarkaði, fyrir okkur sem höldum að hún sé snúin núna, verði miklum mun snúnari eftir, segjum eitt og hálft ár, bara í ljósi þess með hvaða hætti framleiðsla á íbúðum er að þróast. Ég vil sömuleiðis halda því til haga hér að ríkisstjórnin, með hæstv. fjármálaráðherra í fararbroddi í þeim efnum með innviðaráðherra hverju sinni, má ekki gleyma sér í því sem er náttúrlega rangnefni að tala um sem almennar íbúðir, sem eru félagslega styrktu íbúðakerfin. Fram undan er, held ég, miklu alvarlegra ástand í því sem raunverulega er hinn almenni íbúðahluti samfélagsins, sem eru íbúðir fyrir það fólk sem ekki fellur undir þau stuðningskerfi sem fyrst og fremst er lögð áhersla á nú um stundir hjá stjórnvöldum.


Ræðumaður: Sigmundur Davíð Gunnlaugsson

Herra forseti. Það eru allir sammála um að gera þurfi eitthvað meira, segir hæstv. ráðherra, en það virðist algjörlega óljóst hvað meira það á að vera, að mati ríkisstjórnarinnar. Hæstv. ráðherra segist vonast eftir hugsanlega einhverri vaxtaniðurfellingu eða að litið verði á verðbæturnar. En hvað ætlar ríkisstjórnin sér í viðræðum sínum við bankana núna? Hverju ætlar hún að ná fram? Bara hugsanlega og vonandi einhverju? Þetta er óvissa, viðvarandi óvissa. Einnig ríkir mikil óvissa meðal Grindvíkinga um hvaða reglur gildi um tryggingar á húsnæði þeirra og verið uppi ýmsar kenningar um að ólíkar skilgreiningar á ástandinu geti haft áhrif á tryggingarnar. Hvað getur hæstv. ráðherra sagt okkur um stefnu ríkisstjórnarinnar varðandi tryggingu eigna sem kunna að vera óíbúðarhæfar eða kunna að vera skemmdar að einhverju leyti eða hugsanlega virðislausar? Mun ríkisstjórnin koma til móts við það og sjá til þess að komið verði til móts við Grindvíkinga í tryggingamálum?


Ræðumaður: Sigmundur Davíð Gunnlaugsson

Herra forseti. Spurning mín er nú keimlík þeirri síðustu en er þó ætluð öðrum ráðherra. Hæstv. félagsmálaráðherra tjáði sig rétt eins og hæstv. menningarmálaráðherra á þeim nótum að hann skoraði á bankana að gera eitthvað meira til að koma til móts við íbúa Grindavíkur. En hvað? Hvað ætlar ríkisstjórnin að gera í málinu, annaðhvort af hálfu ríkisins eða gagnvart bönkunum, til að knýja á um einhverja niðurstöðu? Það er heldur ódýrt fyrir hæstv. ráðherra að lýsa því yfir í fjölmiðlum að þeir skori á bankana að gera eitthvað — hvað mun ríkisstjórnin gera? Við fengum lítil svör við því hjá hæstv. menntamálaráðherra hérna áðan önnur en þau að það stæði til að funda eitthvað með fulltrúum bankanna og að vonast væri til þess að ef þeir fengju kaffi hjá ráðherrum yrðu þeir samvinnuþýðir. En hverju ætlar ríkisstjórnin að ná fram? Það er spurning mín til hæstv. félagsmálaráðherra. Hverju vill ríkisstjórnin ná fram í viðræðum sínum við bankana, eða beri þær ekki árangur þá á eigin vegum í framhaldinu?


Ræðumaður: Sigmundur Davíð Gunnlaugsson

Frú forseti. Mér heyrist við þingmenn allir vera meira og minna sammála um hvað þurfi að gera, eins og vænta mátti. Ég efast ekki um að allir þingmenn muni áfram standa saman um að af því verði, en til þess að hægt sé að takast á við ástandið er þó mikilvægt að gera sér grein fyrir umfangi þess og eðli. Það verður að segjast eins og er að margt í kerfinu hjá okkur er ekki eins vel í stakk búið til að takast á við þennan vanda eins og það hefði getað verið eftir ákveðið stjórnleysi á undanförnum árum; gríðarlegt álag á skólana sem fyrir var komið fram, gríðarlegur skortur á húsnæði af ýmsum ástæðum og óvissa í heilbrigðismálum, heilbrigðiskerfið í vörn, ekki hvað síst á sviði sálrænnar aðstoðar. En ef við gerum okkur grein fyrir þessu ástandi erum við líklegri til að bregðast við í samræmi við tilefnið.

Það sem ég á við er að nú þarf að forgangsraða í þágu Grindvíkinga. Fjárlögin þarf að endurskoða, þau fjárlög sem voru kynnt hér í september eiga ekki lengur við. Það mun þurfa róttækar breytingar, róttækar aðgerðir. Ég held að landsmenn séu meira og minna allir sáttir við að það muni fela í sér forgangsröðun í þágu Grindvíkinga. Ég tek undir það sem margir hafa sagt hér um mikilvægi þess að Grindvíkingar sjálfir leiðbeini stjórnvöldum um hvernig sé best að standa að hlutunum, ekki hvað síst í menntamálunum, en ef við eigum að ráða við þetta verkefni þá þarf ráðstafanir og aðgerðir í samræmi við það. Velferð barnanna snýst auðvitað að miklu leyti um að kennsla og skólastarf gangi eins vel og kostur er en hún snýst líka um stöðu foreldrana, að foreldrarnir séu ekki í algjörri óvissu um hvað taki við, hvernig sem hlutirnir þróast núna á næstu dögum, vikum og mánuðum. Þess vegna er það hlutverk stjórnvalda að gefa eins mikinn fyrirsjáanleika og kostur er við þessar aðstæður og jafnframt að vera meðvituð um það að eins og staðan er núna og miðað við það sem von getur verið á þá þarf að endurskoða hvernig hlutirnir hafa verið hér að undanförnu. Það þarf að endurskoða fjárlögin, það þarf að forgangsraða algerlega upp á nýtt til að takast á við þennan vanda með Grindvíkingum. Þetta eru þau skilaboð sem ég vildi helst bæta við hérna, að menn líti á heildarmyndina og líti á umfang vandans og geri sér grein fyrir því að hann kalli á róttækar aðgerðir.


Ræðumaður: Bergþór Ólason

Frú forseti. Ég þakka hæstv. ráðherra svarið. Ég held að hann þurfi ekki hafa neinar áhyggjur af því að nokkur þingmaður sé að leggja til að ekki verði tekið utan um börn og fjölskyldur í Grindavík. Á morgun verður liðin vika frá því að ákvörðun um rýmingu var tekin. Mig langar hér í seinna andsvari að spyrja hæstv. ráðherra hvar honum þykir veikasti hlekkurinn vera, ef svo má segja, gagnvart hagsmunum barna frá Grindavík. Það einskorðast ekki endilega við málaflokka ráðherrans, mál sem tengjast börnum koma auðvitað inn á hina ýmsu flokka ríkisstjórnarinnar og málasvið ýmissa ráðherra. Til hvers metur hæstv. ráðherra að helst þurfi að horfa umfram það sem nú þegar er búið að skoða hvað hagsmuni og utanumhald barna varðar?


Ræðumaður: Bergþór Ólason

Frú forseti. Ég þakka hæstv. ráðherra fyrir að koma hingað til að flytja þinginu munnlega skýrslu sína um efnið. Það er búið að koma inn á hér í andsvörum margt af því sem ég hafði ætlað mér að nefna og ég held að þingið heilt yfir sé á þeim stað að við gerum það sem þarf og gerum það sem hægt er til að styðja við Grindvíkinga og bæjarfélagið til að ráða við þau áföll sem gengið hafa yfir, það er rétt að segja í byrjun. En í ljósi mánudagsins og hvernig hann atvikaðist gagnvart fjármögnun varnargarðsins langar mig til að spyrja hæstv. ráðherra hvort eitthvert mat liggi fyrir hvað varðar kostnað þeirra aðgerða sem undir hans ráðuneyti heyra. Ég átta mig á því að það er mikil óvissa í þessu enn þá en það verður auðvitað að ramma málin með þeim hætti að annaðhvort setji ríkisstjórnin sig í þá stöðu að forgangsraða fyrir hagsmuni Grindavíkur hvað fjármuni ríkissjóðs varðar á næstunni eða fara í einhverja þá varasjóði sem stjórnvöld hafa úr að spila. Mér finnst ekki tæk leið að horfa til þess að við gerum aftur það sem var gert hér á mánudaginn, að það verði lagt á sérstakt gjald vegna aðgerða þarna á svæðinu.

Mig langar að spyrja hæstv. ráðherra hvort það liggi fyrir eitthvert frummat á kostnaði sem að hans ráðuneyti snýr og hins vegar hvernig hæstv. ráðherra sjái fyrir sér að þær aðgerðir verði fjármagnaðar. Verður það með núverandi ráðstöfunarsvigrúmi ráðuneytisins eða með öðrum hætti?


Ræðumaður: Bergþór Ólason

Frú forseti. Ég vil byrja á að þakka hv. þm. Guðmundi Inga Kristinssyni fyrir að hefja þessa umræðu hér í þinginu. Það hefur því miður verið gegnumgangandi í tengslum við málefni fatlaðs fólks um alllanga hríð að ef það er eitthvað sem ríkisstjórninni hefur tekist illa til með þá er það væntingastjórnun hvað varðar orð annars vegar og efndir hins vegar. Við sjáum bara það sem komið hefur verið inn á í ræðum hér á undan hvernig gengið hefur  að framfylgja lögum og reglum sem þó eru í gildi varðandi NPA-þjónustu og þær í rauninni  hóflegu heimtur sem hafa orðið hvað varðar fjölda slíkra samninga.

Hæstv. ráðherra kom inn á það í byrjun í  inngangsræðu sinnar að nú væri unnið hörðum höndum að því að innleiða samning Sameinuðu þjóðanna um réttindi fatlaðs fólks í íslenskan rétt. Mig langar, ef hæstv. ráðherra hefur svigrúm til þess í seinni ræðu sinni, að spyrja hvaða kostnaðarmat liggi fyrir og með hvaða hætti þeim kostnaði verði mætt svo að þetta verði ekki enn ein aðgerðin sem endar á að verða hvorki fugl né fiskur, vekur væntingar sem ekki er innstæða fyrir, rétt eins og hefur því miður orðið raunin að nokkru leyti með NPA-kerfið sem hér var komið á. Því að ef það er eitthvað sem fer illa í þá hópa sem fyrir standa veikir þá er það þegar væntingar eru blásnar upp en ekki staðið við þegar á reynir. Ég vil bara að við hér í þinginu gerum þetta allt saman með opin augun þannig að þannig að orð og efndir fari saman eins og nokkur kostur er í þessum efnum.


Ræðumaður: Bergþór Ólason

MorgunblaðinuHerra forseti. Ég vil stuttlega koma inn á þá ákvörðun sem tekin var hér í þingsal síðastliðinn mánudag, eða hluta hennar, og snýr að nýju gjaldi vegna fjármögnunar á varnargörðum sem nú er hafist handa við. Ég skrifaði pistil sem birtist í í morgun þar sem ég hélt því fram að sporin hræddu í tengslum við tímabundna nýja skatta og gjöld stjórnvalda. Við höfum svo ótal mörg dæmi fyrir okkur þar sem skattheimta til tiltekinna verkefna hefur síðan verið notuð til allt annarra hluta en gjaldtakan eða skattheimtan var stofnuð til.

Ofanflóðasjóð þekkjum við vel þar sem uppsöfnuð skattheimta, umfram það sem hefur verið varið til verkefna sjóðsins, stendur núna í rétt um 14 milljörðum, og bara fram að þeim tíma sem gjaldstofninn hætti að vera markaður, eins og það er kallað, þannig að munurinn er enn þá meiri ef það yrði skoðað heildstætt. Framkvæmdasjóður aldraðra er annar sjóður sem ríkisstjórnin seilist í mjög reglulega til að greiða aðra hluti  en til var stofnað og svo mætti lengi telja.

Ég sagði nú í þessum pistli mínum í morgun að það væri fátt varanlegra en tímabundnir skattar og gjöld og þetta er fengið að láni einhvers staðar geri ég ráð fyrir. En ég vil beina því til hæstv. forseta að hann hafi frumkvæði að því að það verði teknar saman hér fyrir þingið upplýsingar er varða meðferð tekjustofna og gjalda sem sett hafa verið á til sérstakra verkefna á undanförnum kjörtímabilum sem hafa síðan með augljósum hætti verið notuð í annað, eins og nú er raunin með þessa tekjustofna sem ég nefni hér sérstaklega og eflaust fleiri, þannig að við þingmenn eigum möguleika á að glöggva okkur á því  hvaða fjárstreymi inn í ríkissjóð var raunverulega ætlað til annarra verkefna  en er verið að nota það til í dag.


Ræðumaður: Bergþór Ólason

Frú forseti. Ég vil þakka hæstv. dómsmálaráðherra aftur fyrir þá munnlegu skýrslu sem hér var flutt  en langar  aðeins að reyna að taka saman þessi sjónarmið. Þau snerta kannski ekki öll beint á  málaflokki dómsmálaráðherra en í ljósi þess að þetta er fyrsta munnlega skýrslan sem hér er flutt um ástandið á Reykjanesi í þessari atrennu þá er nauðsynlegt að ná smá samhengi í hlutina.

Frumvarpið sem var samþykkt hér í gær um uppbyggingu varnargarða var auðvitað sett hér í gegnum þingið í miklum flýti. Ég ætla að leyfa mér hér að halda til haga gagnrýni minni og fleiri í gær á það með hvaða hætti þessar framkvæmdir eru fjármagnaðar. Ég held að það sé ekki gott að senda þau skilaboð  út í samfélagið að aðgerð sem þessi, sem sannarlega er bráðaaðgerð til að bjarga innviðum sem eru jafn mikilvægir og raunin er í Svartsengi fyrir Grindavík og Reykjanesið allt raunar, að það sé lagður til  í flýti nýr sérstakur skattstofn. Þótt hann sé ekki hár þá er ólíklegt að hann haldist á þessum stað annars vegar og hins vegar að hann verði eins varanlegur og flaggað er í frumvarpinu miðað við  hvernig um málið var rætt   í allsherjar- og menntamálanefnd í gær og kom fram hér í þingræðu. Skatturinn leggst ekki á fyrr en um áramót þannig að það hefði verið hægur leikur að útfæra þetta með betur ígrunduðum hætti  en raunin varð. Þegar við horfum á gjöld eins og gjaldtöku í ofanflóðasjóð, þar sem uppsöfnuð staða í árslok 2022 var, samkvæmt upplýsingum frá fjármálaráðuneytinu í gær,   13,8 milljarðar, og það er fé, ef ég skil svar fjármálaráðuneytisins rétt, uppsafnað til þess tíma þar til mörkuðu tekjustofnarnir voru aflagðir. Þannig að innheimta á  grundvelli þess gjalds og síðan samanborið við útlagðan kostnað til framkvæmda á grundvelli laga um ofanflóðasjóð er væntanlega töluvert mikið hærri  en þessir tæpu 14 milljarðar segja til um.

Af hverju vil ég halda þessu til haga? Við erum gjörn á það hér, sérstaklega eftir að lögum um opinber fjármál var breytt, að það er bætt við nýjum tekjustofni sem er ætlaður til einhvers góðs þjóðþrifamáls, en svo er hann notaður að hluta til í eitthvað allt annað, almennan rekstur ríkissjóðs. Ég er hræddur um að þessi nýja gjaldtaka sem var samþykkt hér í gær verði því marki brennd þegar fram líða stundir.

En það er auðvitað nauðsynlegt að allar aðgerðir stjórnvalda miði að því að minnka óöryggi íbúa Grindavíkur eins mikið og nokkur kostur er við þær aðstæður sem nú eru uppi. Það þarf að tryggja að útskýringar og skilningur fólks  á því með hvaða hætti tjón verður bætt, tímalína, hvað þarf að gera, hvað þarf að gerast og þar fram eftir götunum, liggi allt fyrir, því að því miður er staðan sú núna hjá þeim sem ekki geta mætt til vinnu sinnar vegna ástandsins að það er nægur tími til að hafa áhyggjur af stöðu mála og sannarlega tilefni til. Þannig að ég held að stjórnvöld ættu að leggja alla áherslu sína á að upplýsingagjöf sé hröð og góð og að þau tali um hlutina eins og þeir eru. Og varðandi það sem snýr að fjárhagslegum hagsmunum einstaklinga og fyrirtækja þá verði viðbrögð stjórnvalda þannig að það verði stillt af með þeim hætti að óvissan sé lágmörkuð í öllu tilliti.Við vonum auðvitað að þetta fari ekki samkvæmt verstu sviðsmyndum sem teiknaðar hafa verið upp, en fyrirtæki á svæðinu verða auðvitað að koma bærilega standandi út úr þessu til að það sé til einhvers að hverfa annars en skemmdra húsa þegar þessu ástandi lýkur, sem ég vona nú að verði sem allra fyrst.

En skilaboðin eru þessi: Ágætu stjórnvöld. Hafið skilaboðin skýr, leysið  vandamálin sem koma upp og segið fólki, almenningi, hvernig þið ætlið að takast á við þau verkefni sem fram undan eru.


Ræðumaður: Bergþór Ólason

Frú forseti. Ég þakka hæstv. ráðherra svarið. Í seinna andsvari langar mig til að spyrja hæstv. ráðherra út í það með hvaða hætti ríkisstjórnin hefur rætt að heildartjón verði bætt. Nú liggur fyrir geta Náttúruhamfaratryggingar Íslands eins og eignasafn hennar er um síðustu áramót. Það eru ýmsir sjóðir, varasjóðir og aðrir sjóðir, viðlagasjóðir sem eru til í ríkiskerfinu, en ef verstu sviðsmyndir raungerast þá fer því fjarri að svigrúm sé til að standa undir því tjóni sem orðið gæti. Hvernig sér hæstv. ráðherra fyrir sér að því verði mætt? Verður það með frekari skattahækkunum eins og samþykktar voru hér í gær í tengslum við varnargarðsmálið eða verður það með aðhaldi hjá ríkissjóði þannig að það verði raunverulega forgangsraðað með tilliti til hagsmuna þeirra sem nú eiga um sárt að binda á Grindavíkursvæðinu?


Ræðumaður: Bergþór Ólason

Frú forseti. Ég þakka hæstv. ráðherra fyrir að koma hér til þessarar umræðu um skýrslu sína. Mig langar til að spyrja hæstv. ráðherra um tvennt. Í fyrsta lagi kom fram í fyrirspurnatíma áðan í svörum hæstv. forsætisráðherra að fyrir lægi skýrsla um greiningu innviða og áhættuþátta frá 2022 varðandi Reykjanesið og jarðhræringar þar og m.a. er sá varnargarður sem nú er verið að hefjast handa við partur af þeim sviðsmyndum sem þar eru lagðar fram. Hæstv. forsætisráðherra vísaði til þess að tillaga um aðgerðir skyldi koma frá almannavörnum. Ég verð að viðurkenna að mér þætti nú ekki galið að ríkisstjórnin færi í sjálfstæða greiningu á því hvort það séu tillögur í téðri skýrslu sem væri skynsamlegt að vinna svona meira tímanlega heldur en við erum að finna okkur í núna varðandi varnargarðinn. Þessi tillaga um varnargarð hefur legið fyrir lengi, frumhönnun hans unnin 2021, ef ég skil það rétt, og síðan lendum við í þessu mikla tímahraki núna við að koma þessu á koppinn þó að viðvaranir um þessar sviðsmyndir hafi verið taldar líklegar um allnokkurt skeið.

Ég vil spyrja hæstv. ráðherra hvort það sé fleira í þessari greiningu og þessari skýrslu frá 2022 sem við í þinginu ættum með sanni að taka upp og vinna þá með skipulegri hætti sem getur bæði tryggt haganlegri útfærslur, lægri kostnað og meiri öryggistilfinningu. Ég spyr hæstv. ráðherra: Er fleira í þessari skýrslu sem við ættum að taka til meðferðar með svipuðum hætti og gert var hér í gær varðandi öryggisgarðinn?


Ræðumaður: Bergþór Ólason

Herra forseti. Ég þakka hæstv. forsætisráðherra svarið. Forsætisráðherra vísar þarna í skýrslu, í úttekt sem gerð var í tengslum við innviði á svæðinu og skilað var árið 2022. Mig langar til að spyrja: Eru fleiri verkefni sambærileg þessum varnargarði  sem bent var á í þessari skýrslu sem ástæða væri til að skoða núna í samhengi við það að við lendum ekki aftur í svona, þótt auðvitað  séu bráðaaðgerðir alltaf nauðsynlegar að einhverju marki  þegar náttúrunni sýnist svo? Eru fleiri tillögur eða atriði sem komu til skoðunar í þessari greiningu sem væri skynsamlegt fyrir okkur hér í þinginu að taka mögulega efnislega umræðu um og afstöðu til hvað það varðar að  geta þá unnið undirbúningsvinnu í rýmri tíma en nú er mögulegt?


Ræðumaður: Bergþór Ólason

Herra forseti. Við þetta tækifæri vil ég byrja á að segja að þingflokkur Miðflokksins mun styðja við allar skynsamlegar aðgerðir sem ríkisstjórnin gengur í til að styðja við íbúa í Grindavík og þau fyrirtæki sem þar starfa, en bendir sömuleiðis á og hvetur til að hlutir verði gerðir með mögulega snarpari eða skynsamlegri hætti en lagt er upp með, eins og við gerðum hér með tillögu um breytingu á fjármögnun þess varnargarðs sem settur var í farveg í gær.

VíkurfréttumÍ tengslum við varnargarðinn langar mig að spyrja hæstv. forsætisráðherra, sem nú hefur verið í því embætti á sjöunda ár, hvernig tímalínan var varðandi þennan varnarvegg sem nú er kominn í farveg. Það kom fram við umfjöllun allsherjar- og menntamálanefndar í gær að gengið hefði verið til frumhönnunar þessa garðs strax árið 2021. Nú er komið á þriðja ár síðan. Var verið að skoða að ganga til þessa verks á þeim tíma? Einhverra hluta vegna var frumhönnunin unnin. Í ljósi þess með hvaða hætti verklegar framkvæmdir vinnast gæti verið skynsamlegt að hafa rýmri tíma en skemmri til slíkra aðgerða, með vísan í orð fyrrverandi þingmanns Vinstrihreyfingarinnar – græns framboðs, Ara Trausta Guðmundssonar, sem er ágætlega að sér í þessum efnum. Hann segir í grein í árið 2013, með leyfi forseta:

„Hins vegar er líka goshætta við Grindavík og þar geta hraun runnið yfir byggð. Á sama hátt geta hraun ógnað orkuverinu í Svartsengi og eldsumbrot geta einnig ógnað Reykjanesvirkjun.“

Þessi hætta hefur því legið fyrir lengi og mig langar að heyra frá hæstv. forsætisráðherra með hvaða hætti þessi varnargarður hefur verið meðhöndlaður í stjórnkerfinu síðan frumhönnun lá fyrir árið 2021.


Ræðumaður: Bergþór Ólason

Herra forseti. Þingflokkur Miðflokksins styður þær aðgerðir sem hér er lagt til að verði gengið til en við andmælum því harðlega að fyrsta lausnin í þessum efnum sé að auka skattheimtu borgarana í landinu. Hvernig getur það verið að þegar atburðir eins og þeir sem nú er að eiga við og eru í gangi sé fyrsta viðbragð ríkisstjórnarinnar að auka skatta? Ég hefði ekki trúað þessu á suma sem ríkisstjórnina styðja, en svona er þetta nú samt. Ég held miðað við að við höfum það í huga að ráðherrar ríkisstjórnarinnar valsa hér um dagana langa og útskýra að hér verði þjóðarhallir og dvalarheimili byggð innan úr varasjóðum ríkissjóðs og mæta síðan hér og eru ekki til í það að tilkynna að við ætlum að byggja þessa varnargarða þannig að mestar líkur séu á því að mestu verðmætum sé bjargað innan úr þeim fjármunum sem við höfum þegar ráðstafað til varúðar, heldur ætlum við að leggja á meiri skatta — það eru ekki skilaboð sem við eigum að senda elsku vinum okkar í Grindavík sem eiga nú um bágt að binda.


Ræðumaður: Sigmundur Davíð Gunnlaugsson

Herra forseti. Ég og við í Miðflokknum munum að sjálfsögðu styðja þetta mál eins og ég hef þegar lofað hæstv. forsætisráðherra, enda löngu orðið tímabært að veita heimildir til að ráðast í þær aðgerðir sem hér eru nefndar og ég raunar kallaði eftir í síðustu viku. Það eru þó ákveðin atriði sem ég tel rétt að gera athugasemd við og hvet til að fái umræðu í nefndinni. Þar á ég einkum við þau áform að leggja á nýjan skatt eða hækka skatta til að ráðast í þessar hugsanlegu og líklegu framkvæmdir. Ég hefði talið æskilegra að nýta þá sjóði sem fyrir eru til að ráðast í þær aðgerðir sem þarf, hvort sem þar er litið til náttúruhamfaratryggingar eða ofanflóðasjóðs, og talið einfaldast að breyta reglum um þá sjóði, til að mynda ofanflóðasjóðs svo hægt væri að nýta hann strax í þessar aðgerðir enda hafa þar safnast saman meiri peningar heldur en hægt hefur verið að nýta á undanförnum árum og raunar ríkisstjórnin gengið á sjóðinn og notað í önnur verkefni. Spurt var um þetta 2019, held ég að það hafi verið, og það var þegar búið að nýta 10 milljarða úr þeim sjóði í önnur verkefni heldur en ofanflóðavarnir. Ég tel því æskilegt að nefndin og þingmenn skoði möguleika sem þessa svo hægt sé að nýta það fjármagn sem fyrir er hratt og vel.

Að því sögðu fagna ég því þó að sjálfsögðu að brugðist sé við núna og eins og segi er það ekki seinna vænna. Mér skilst að varnargarðar í kringum eða í nágrenni Grindavíkur og Svartsengis hafi verið hannaðir fyrir þremur árum síðan þannig að undirbúningsvinna hefur farið fram að einhverju eða miklu leyti og ætti að vera hægt að ráðast í framkvæmdir hratt þegar menn eru búnir að meta það hvar og hvernig eigi að ráðast í þær.

Við skulum líka hafa í huga að hvernig sem fer með hugsanlegt eldgos hefur þegar orðið gríðarlegt tjón í Grindavík. Það þarf að liggja fyrir tímanlega hvernig verður tekist á við það. Við höfum séð myndir af götum en getum rétt ímyndað okkur hvort þetta hafi ekki haft mjög veruleg áhrif á annað sem við höfum ekki séð; heimili fólks, annað húsnæði, lagnir o.s.frv. Það getur orðið dýrt að ráðast í að bæta þar úr. En það er betra að fyrir liggi í tæka tíð hvaða reglur munu gilda um það og hvernig staðið verði að því fremur en að farið verði í að deila um það eftir á.

Hvernig sem fer með hugsanleg eldsumbrot eru allar líkur á því að við samfélagið munum þurfa að spara á öðrum sviðum, forgangsraða í þágu Grindvíkinga, og ég ímynda mér að allir landsmenn geti sameinast um það. Það má ekki gleyma því heldur að þetta mun hafa langtímaáhrif á svo mörgum sviðum. Það mun þurfa umtalsverðan sálrænan stuðning til að mynda fyrir íbúa Grindavíkur á komandi tímum eftir það sem þeir hafa þegar gengið í gegnum, ég tala nú ekki um ef það fer verr. Það má ekki heldur gleyma mikilvægi atvinnulífs og verðmætasköpunar fyrir þetta byggðarlag og fólkið sem þar starfar. Þess vegna hvet ég stjórnvöld einnig til að huga að því strax hvernig verður komið til móts við verðmætasköpunina í samfélaginu og vernd starfa eða takist það ekki, takist ekki að vernda störfin vegna náttúruhamfaranna, þá sé til reiðu áætlun um hvernig komið verði til móts við fólkið fjárhagslega.

Það þarf einnig að huga að þáttum á borð við flug til og frá landinu. Er allt til reiðu ef Keflavíkurflugvöllur skyldi lokast til lengri eða skemmri tíma? Hvernig er staðan á Akureyrarflugvelli, Egilsstaðaflugvelli o.s.frv. til að taka þá við hlutverki Keflavíkurflugvallar? Auðvitað vonum við að ekki komin til lokana um Keflavík og gerum ekkert ráð fyrir því, líkur á gosi í hafi hafa til að mynda, að mér skilst, heldur minnkað. En þetta er tíminn til að undirbúa ráðstafanir til að mæta ólíkum sviðsmyndum, ólíkum atburðum.

Ég held líka að við ættum að nota tækifærið, við þingmenn, eins og fleiri hafa gert hér auðvitað, og þakka því fólki sem þessa dagana vinnur dag og nótt að því að takast á við þessar miklu raunir og vernda Grindvíkinga og aðra landsmenn og halda okkur upplýstum. Ég hvet til þess að hugað verði sérstaklega að stuðningi við þá sem vinna þá vinnu, til að mynda björgunarsveitirnar, ekki hvað síst björgunarsveitina Þorbjörn í Grindavík.

Loks óska ég Grindvíkingum öllum, eins og við þingmenn allir gerum, velfarnaðar og þeir mega vita að við þingmenn hér munum allir standa með þeim og ég er fullviss um að það muni landsmenn allir gera líka.


Ræðumaður: Sigmundur Davíð Gunnlaugsson

Frú forseti. Ég ætla hér að gera grein fyrir bókun sem ég gerði við umræðu um þetta mál í utanríkismálanefnd og svo hugsanlega skýra hvert atriði í fáeinum orðum í framhaldinu. Bókunin er svohljóðandi:

„Undirritaður er aðili að tillögunni með hliðsjón af eftirfarandi skilningi:

Að með orðalaginu „vopnahlé af mannúðarástæðum“ sé átt við það sem kanadísk stjórnvöld kölluðu „humanitarian pause“ í skýringum á tilvísaðri tillögu þeirra á allsherjarþingi Sameinuðu þjóðanna, þ.e. tímabundið hlé á átökum til að liðka fyrir mannúðaraðstoð á Gaza-ströndinni.

Að krafan um tafarlausa lausn gísla sé sett fram í samhengi við kröfuna um mannúðarhlé.

Að með tillögunni sé viðurkenndur réttur Ísraels til sjálfsvarnar með tilliti til alþjóðalaga.

Að með vísan til mikilvægis þess að alþjóðalögum sé fylgt sé m.a. átt við kröfu um að Hamas nýti ekki óbreytta borgara sem mannlega skildi eða meini þeim að leita skjóls með blekkingum, þvingunum eða öðru ofbeldi.

Að tryggt verði að aukaviðbótarframlag til aðstoðar á svæðinu verði ekki að stuðningi við Hamas.

Að orðalagið „óheftur aðgangur mannúðaraðstoðar“ feli ekki í sér eftirlitsleysi með því sem flutt er inn á Gaza-ströndina eða því að aðstoðin skili sér til þeirra sem eiga að njóta hennar.“

Frú forseti. Það er að mínu mati mikilvægt að halda því til haga að Hamas-hryðjuverkasamtökin eru ekki vinir Palestínumanna og stuðningur við almenna borgara í Palestínu, hvort sem það er á Gaza-ströndinni eða annars staðar, fer ekki saman við stuðning eða skilning gagnvart Hamas eða hryðjuverkum þeirra. Þvert á móti, Hamas-samtökin svífast einskis, hvorki gagnvart Ísraelum, eins og kom glögglega í ljós með hryllilegri hætti en maður hefði getað ímyndað sér þann 7. október, né gagnvart eigin fólki, gagnvart Palestínumönnum. Við höfum séð það ítrekað í aðdraganda þessara mála og í mörg ár að Hamas-samtökin níðast á íbúum Gaza, stjórna þar eins og glæpasamtök sem auk þess eru hryðjuverkasamtök, stela öllu sem þau komast yfir frá íbúum svæðisins á meðan leiðtogar Hamas búa allt annars staðar, í Katar eða London eða á öðrum stöðum, og hafa sankað að sér gríðarlegum auðæfum, sumir hverjir upp á milljarða dollara, á meðan fólk í Gaza-ströndinni, sem þeir þykjast tala fyrir, líður miklar hörmungar.

Þess vegna tel ég mikilvægt að undirstrika það að samhliða fordæmingu á ofbeldi gagnvart almennum borgurum þá fordæmum við þær aðferðir sem Hamas hefur beitt með því að meina fólki að flýja, leita skjóls, í þeim tilgangi í fyrsta lagi að verja sjálfa sig, forðast að verða fyrir árásum Ísraela og, gangi það ekki eftir, til að sem flestir falli til að auka réttlætingu á málstað Hamas. Það er mikilvægt að við leyfum þeim ekki að komast upp með slíkt. Höfum í huga að þegar reynt er að vara almenna borgara við er þar með verið að reyna að koma í veg fyrir mannfall en þegar þessum sömu almennu borgurum er meinað að forða sér þá er verið að reyna að stuðla að mannfalli. Við þurfum að hafa þetta í huga vegna þess, eins og ég nefndi hér, að stuðningur eða afsakanir fyrir Hamas-hryðjuverkasamtökin eru andstaða stuðnings við óbreytta borgara í Palestínu.

Við þurfum líka að hafa hugfast þegar við aukum framlög vegna mannúðaraðstoðar hversu mikilvægt það er að tryggja að þau skili sér til fólksins sem þarf mest á þeim að halda en verði ekki gerð upptæk eða stolið af Hamas. Þess vegna er getið sérstaklega um mikilvægi þess að fylgjast með því hvað verður um stuðning Íslands þarna inni á Gaza-ströndinni og eins að það verði fylgst með flutningum þarna inn, að það sé ekki verið að smygla inn vopnum eða hætta á að hryðjuverkasamtökin einfaldlega geri allt upptækt sem á að berast til óbreyttra borgara.

Ég ætla líka að nota tækifærið, þó að það kunni að hljóma eins og verið sé að drepa málum á dreif, en mér finnst það mikilvægt samhengisins vegna að minna á að við höfum að undanförnu horft upp á hörmungar víða í heiminum sem hafa þó ekki fengið sömu athygli og ástandið á Gaza-ströndinni. Þar er sums staðar um að ræða átök sem hafa kostað jafnvel hundruð þúsunda mannslífa. Þar má nefna Jemen, þar sem Íran annars vegar og Sádi-Arabía hins vegar halda úti hryllilegu stríði og fólkið í því landi líður fyrir vikið ótrúlegar þjáningar, það má nefna að nú bara fyrir fáeinum dögum voru framin fjöldamorð í Darfúr þar sem hundruðum var slátrað án þess að það vekti mikla eftirtekt alþjóðasamfélagsins, það er verið að reka milljónir flóttamanna burt frá Pakistan til Afganistan og svo mætti lengi telja. Við þurfum því Alþingi Íslendinga, sem hér gerir sína afstöðu ljósa, að minnast þess að hörmungarnar eru víða og ef við teljum að okkar ályktanir skipti einhverju máli þá ættum við að huga að því að það er víðar sem ástæða er til að við gerum hug okkar ljósan. Um 120.000 Armenar voru reknir frá Nagornó-Karabak af Aserum og varla sagt frá því, eða mjög takmarkað, í íslenskum fréttum. Þetta nefni ég upp á samhengi hlutanna. Við megum ekki gleyma öllu því sem við ættum að vera með augun á og hugann við og hugsanlega ályktum, ef við teljum að ályktanir Alþingis veki athygli, og einbeita okkur eingöngu að einum vettvangi, eins hrikalegar og aðstæður eru þar.

Loks vil ég nefna mikilvægi þess að við leitumst við, þá er ég ekki bara að tala um okkur þingmenn heldur fólk almennt, að varast falsfréttir af þessum átökum því að eins og þekkt er er sannleikurinn gjarnan fyrsta fórnarlamb stríðs. Við getum ekki treyst á hryðjuverkasamtök sem helstu fréttaritara af gangi mála. Það var í rauninni skrýtið að sjá hvernig Hamas fóru beint úr því að slátra 1.400 manns og taka hundruð gísla í það að verða einhvers konar fréttaritarar vestrænna fjölmiðla á Gaza-ströndinni. Úr hvorri áttinni sem upplýsingarnar koma er mikilvægt fyrir okkur þingmenn og allan almenning að gæta varúðar og reyna að leita réttra og áreiðanlegra upplýsinga eins og nokkur kostur er en það er auðvitað erfitt við aðstæður eins og þessar.


Ræðumaður: Sigmundur Davíð Gunnlaugsson

Herra forseti. Má skilja á hæstv. forsætisráðherra og formann þjóðaröryggisráðs sem svo að ef fram komi tillaga frá almannavörnum um að ráðast í gerð varnargarða þá muni ríkisstjórnin eða hæstv. forsætisráðherra umsvifalaust samþykkja að fara að þeirri tillögu? Nú vísa ég aftur í Ármann Höskuldsson sem sagði að það væri í raun allt til reiðu, það þyrfti bara að gefa leyfi, stjórnvöld þyrftu að gefa leyfi til að hefjast handa. Kemur það leyfi þá um leið og  formleg tillaga liggur fyrir frá almannavörnum? Einnig spyr ég hvort það sé búið að meta það hvernig fólk verði hýst ef þarf að rýma einhver svæði vegna náttúruhamfara.


Ræðumaður: Sigmundur Davíð Gunnlaugsson

Herra forseti. Margir sérfræðingar hafa orðið til að benda á mikilvægi þess að farið verði að gera ráðstafanir vegna hugsanlegra eldsumbrota, samkvæmt spám væntanlega einhvers staðar í grennd við Svartsengi ef af verður. Ármann Höskuldsson jarðfræðiprófessor, sem er í innviðahópi almannavarna, lýsti því yfir að framkvæmdir við varnargarða ættu að vera hafnar. Það væri þegar búið að fara í undirbúningsvinnuna og ríkisstjórnin virtist í þessu máli haldin einhverri ákvarðanafælni og upplýsingaóreiða fylgdi þessu í of miklum mæli. Víðir Reynisson, yfirmaður almannavarnadeildar, sagði að ákvörðun væri orðin tímabær. Því spyr ég hæstv. forsætisráðherra: Er ekki orðið tímabært að fara að ráðum þessara sérfræðinga og a.m.k. taka einhverja ákvörðun og helst þá að hefja framkvæmdir til að verja byggð og aðra innviði? Eins og sérfræðingar benda á þá er of seint að hefjast handa þegar eldgos er hafið. Ég spyr hæstv. ráðherra einnig hvort ríkisstjórnin eða einhverjir á hennar vegum hafi farið í gegnum áhrif hamfaratrygginga, þ.e. hvernig túlka beri lögin, því að það hefur verið óvissa til að mynda um skilgreiningu á beinu og óbeinu tjóni og hvað yrði þá tryggt og hvað ekki. Og loks, ef tími vinnst til, vil ég spyrja hæstv. ráðherra út í samstarf við björgunarsveitirnar sem hafa nú þegar auðvitað haft stóru hlutverki að gegna og gætu orðið mjög uppteknar, eins og við höfum áður séð í eldsumbrotum. Munu þær njóta fjárstuðnings ríkisstjórnarinnar?


Ræðumaður: Bergþór Ólason

Frú forseti. Ég ætla ekki að lengja þessa umræðu mikið en ég vildi bara koma hér upp í ræðu og lýsa því yfir að þingflokkur Miðflokksins í heild sinni mun styðja þetta mál, komist það hér til atkvæðagreiðslu. Málið er gott í alla staði og það væri skynsamlegt að veita bændum landsins þær varnir sem gagn er af og skynsamlegar eru til að verja akra og ræktarland fyrir ágangi fugla, ef svo má segja. Það eru auðvitað misvísandi skilaboð í því, en það þarf kannski ekki að koma á óvart nú um stundir, að vera með hæstv. matvælaráðherra sem virðist helst hafa áhuga á kornrækt, og er það vel, en kannski takmarkaðan áhuga á viðgangi ýmissar annarrar matvælaframleiðslu og það eru verri skilaboð til samfélagsins. En á meðan staðan er sú að skilaboð ríkisstjórnarinnar eru að hér eigi fyrst og fremst að rækta korn þá er auðvitað alveg ótrúlegt að ríkisstjórnin hafi ekki tekið það efnislega undir sinn verndarvæng sem hér kemur fram í þessari þingsályktunartillögu, þ.e. að veita bændum þau vopn og þær varnir sem nauðsynlegar eru til að verja sína ræktun. Þó að ég sé því miður hóflega bjartsýnn á að þetta mál nái fram að ganga vona ég að svo verði. En ef svo verður ekki þá vil ég hér skora á hæstv. umhverfisráðherra að taka málið efnislega til sín og setja það fram sem stjórnarmál, þó að ég átti mig á því að það geti orðið snúið í því ríkisstjórnarsamstarfi sem nú er unnið í. En það þarf alla vega sýna einhverja meiningu og einhvern vilja til að laga það ástand sem er á ræktarlandi bænda á löngum köflum. Ég ætla ekki að hafa þessi orð fleiri en ég vona að málið komist áfram hér innan þingsins og komist til atkvæðagreiðslu og jákvæðrar lúkningar áður en þessu þingi lýkur.


Ræðumaður: Bergþór Ólason

Frú forseti. Ég þakka hv. þingmanni svarið. Það er mikilvægt að halda í bjartsýnina þegar kemur að framlagningu þingmannamála. Það að ríkisstjórnin sé á sama tíma að hvetja bændur til aukinna kornræktar og veiti síðan engin vopn til að berjast við þann vágest sem fugl getur verið á ökrum bænda er svolítið eins og að þvinga bakarann í Sandholtsbakaríi til að geyma brauðið sitt niður við tjörn. Það getur ekki endað vel. En þetta er svo sem í takt við ýmislegt annað hjá þessari ósamstæðu ríkisstjórn. Mig langar til að spyrja hæstv. þingmann — nei, hv. þingmann, sem er ekki enn þá orðinn ráðherra, varðandi umhverfis-, orku- og loftslagsráðuneytið sem færðist milli flokka, mögulega breyttist nafnið á því eitthvað líka á milli kjörtímabila. Á síðasta kjörtímabili var það undir stjórn ráðherra frá Vinstrihreyfingunni – grænu framboði og nú situr þar ráðherra frá Sjálfstæðisflokki. Telur hv. þingmaður að það auki eða minnki líkurnar á því að málið annaðhvort nái fram að ganga hér í þinginu eða verði tekið undir verndarvæng ráðherra efnislega á seinni stigum?


Ræðumaður: Bergþór Ólason

Frú forseti. Ég þakka hv. þingmanni fyrir framsöguna og fyrir að mæla hér fyrir þessari tillögu til þingsályktunar. Hún er tímabær og því miður margendurtekin. Ég tek undir, held ég að ég geti sagt, allt það sem kom fram í framsöguræðu hv. þingmanns. Nú er mælt fyrir þessu máli efnislega óbreyttu eða lítið breyttu alla vega í fimmta skipti. Telur hv. þingmaður að eitthvað auki líkurnar á því að þetta góða mál fái framgang á þessu þingi? Eru einhver samtöl sem hafa átt sér stað sem gera það að verkum að það sé líklegt að málið nái fram að ganga, líklegra en áður? Eða hefur hæstv. ráðherra umhverfis-, orku- og loftslagsmála látið frá sér fara eitthvað í þá veruna að taka upp þau sjónarmið sem hér eru sett fram í einhverjum af sínum málum? Það er eins og við þekkjum, þingmannamál eiga það til að daga uppi og það er ástæða þess að hér er oft býsna góð mál flutt margoft í þingsal án þess að þau komist til neinnar efnislegrar umræðu. Það hafa komið umsagnir um þetta mál á fyrri stigum sem eru auðvitað beggja blands, þar sem friðunarsjónarmið takast á við nýtingu og vernd verðmæta. En meginspurningin til hv. þingmanns er hvort það sé eitthvað sem er hægt að gera til að auka líkurnar á að þetta góða mál nái fram að ganga.


Ræðumaður: Bergþór Ólason

Frú forseti. Ég þakka hæstv. utanríkisráðherra. Nú þarf maður að vanda sig enn um sinn að ávarpa með réttum hætti. Hæstv. ráðherra kom inn á það hér undir lok framsögu sinnar að ekki  félli kostnaður á ríkissjóð eða lögaðila eða einstaklinga vegna þessa, ef ég skildi hann rétt. En mig langaði að spyrja varðandi 3. lið þar sem er fjallað um, með leyfi forseta, að koma á „nauðsynlegum tækniforskriftum og verklagsreglum fyrir samtengingarkerfi skráa“ — það er nú bara ekki einfalt að lesa þennan texta. En það að hann  kosti ekki neitt — ég trúi því ekki þannig að mig langar að spyrja hæstv. ráðherra: Hvar var framkvæmt mat á því hvort og með hvaða hætti kostnaður félli til? Það felst í orðum ráðherrans í framsögu hans. En mig langar engu að síður að biðja hæstv. ráðherra um að hnykkja á því að þarna sé raunverulega ekki að verða til kostnaður sem falli síðan á annaðhvort ríkisfyrirtæki, ríkissjóð eða lögaðila eða einstaklinga, að regluverkinu innleiddu, þá sérstaklega að þessari ákvörðun nr. 17/2023, um að koma á nauðsynlegum tækniforskriftum og verklagsreglum fyrir samtengingarkerfi miðlægra skráa.


Ræðumaður: Bergþór Ólason

Frú forseti. Ég þakka hæstv. ráðherra svarið. Þá að hinu atriðinu sem ég vildi fá að nefna hér. Það virðast koma fram áhyggjur af því hér og hvar í umsögnum að það sé verið að ganga lengra  en Evrópuregluverkið, sem hér er innleitt og er hluti þessa regluverks, og Evrópureglurnar leggi mönnum til. Hvar er það þá helst og hvers vegna er það staðan? Ef svo er ekki þá væri ágætt að það kæmi fram og þessar athugasemdir í umsögnum þá leiðréttar.


Ræðumaður: Bergþór Ólason

Frú forseti. Ég þakka hæstv. ráðherra framsöguna. Mig langar að koma inn á afmarkaðan þátt sem er í raun ekki tekið á í frumvarpinu, að mér sýnist, en vil spyrja hæstv. ráðherra hvort slíkt sé fyrirhugað, og það er með þau mál og umsagnir sem borist hafa í samráðsgátt og snúa að skilyrðum um bogfimi á Íslandi. Það var hér lagt fram frumvarp gagnvart bogaeign vorið 2013, um að þau yrðu tekin út úr vopnalögum en eru þar enn. Þetta var að beiðni bogveiðifélagsins. Frumvarpið náði ekki að fram að ganga þá og síðan hafa í rauninni óskirnar legið fyrir um að regluverk þessarar íþróttar sem bogfimi er verði að fullu fært til samræmis við það sem gerist á Norðurlöndum. Það komu fram a.m.k. þrjár umsagnir í samráðsgátt varðandi þetta efni en það virðist ekki hafa verið tekið tillit til þeirra. Ég vil bara spyrja hæstv. ráðherra hvort það sé fyrirhugað að líta til með þessu á seinni stigum eða hvort þessum sjónarmiðum sé einfaldlega hafnað.


Ræðumaður: Bergþór Ólason

Frú forseti. Það hafa nokkrir þingmenn komið inn á mikilvægi þess á fyrri stigum í umræðunni að betur takist til með styrkingu starfsnáms heldur en raunin hefur orðið. Það hefur verið áberandi, og hv. Bryndís Haraldsdóttir dró það ágætlega fram í ræðu sinni, hversu lágt hlutfall fer til starfsnáms á Íslandi samanborið við nágrannalönd okkar og raunar OECD-löndin í heild. Ætli það hafi ekki verið í fyrra eða hittiðfyrra sem ásóknin jókst sem betur fer umtalsvert en þá voru fréttirnar fyrst og fremst af öllum þeim hundruðum umsækjenda um starfsnám sem þurfti að víkja frá eða hafna um það nám sem viðkomandi vildi sækja vegna plássleysis og aðstöðuleysis. Ég held að það sé mikið til þess vinnandi að reyna að koma þessum málum til betri vegar.

Ég held að sömuleiðis þurfum við að setja orku í að greina hvernig tekist hefur til með styttingu náms til stúdentsprófs á sínum tíma. Hv. þm. Jakob Frímann Magnússon kom inn á það hér áðan að hann hefði skipt um skoðun, verið fylgjandi breytingunni en sé efins um hana í dag. Ég hef töluvert miklar efasemdir um að þarna hafi verið gengið til góðs en mér finnst vanta alla greiningu á því hver áhrifin hafa verið og hvernig raunverulega hefur tekist til. En það má auðvitað ekki heldur vera þannig að við sem sitjum á þingi höfum það sem sérstakt markmið að vera á móti sparnaði. Það er alveg sjálfsagt að ná fram sparnaði og hagræðingu þar sem hægt er. Síðan er það bara sjálfstæð ákvörðun hvort sá sparnaður verður látinn liggja inni í því kerfi eða þeirri starfsemi sem sparnaðurinn fellur til innan. Þannig að ég vil brýna hæstv. ráðherra til að einblína á styrkingu starfsnámsins en sömuleiðis að gera atlögu að því að greina hver árangur eða hverjar afleiðingar hafa verið af styttingu náms til stúdentsprófs sem var keyrð í gegn fyrir nokkrum kjörtímabilum síðan.


Ræðumaður: Bergþór Ólason

Frú forseti. Nálgun mín í þessum ræðustúf breyttist nú nokkuð eftir að ég hlustaði á hæstv. ráðherra, en fyrst vil ég þakka fyrir þessa umræðu sem hér á sér stað. Það er ekki hægt að skilja það öðruvísi en svo að áform um sameiningar, sem voru kynnt með pompi og prakt fyrir ekki löngu síðan og mismikið rædd að því er virtist við skólayfirvöld eða skólastjórnendur hvers skóla, hafi verið blásin af, a.m.k. tímabundið. Ráðherra sagði m.a. áðan, með leyfi forseta: „Ég á m.a. von á því að við munum geta við 2. umræðu fjárlaga kynnt breytingar í þá veru að geta mætt þessum málaflokkum á næsta ári“ og síðan til framtíðar og vísaði til þess að ekki yrði farið í þær sameiningar sem tilkynntar höfðu verið. Ég vil biðja hæstv. ráðherra að staðfesta þetta með skýrari hætti hér í lokaræðu sinni ef tími vinnst til, hvort þetta sé réttur skilningur. Það er auðvitað þannig að þau sameiningaráform sem kynnt voru, hvort sem það var fyrirhuguð sameining skólanna á Akureyri eða Menntaskólans við Sund og Kvennaskólans, svo dæmi sé tekið eða aðrar, virtust magalenda eins illa og hægt var að hugsa sér á fyrstu metrum eftir kynningu.

Mig langar að óska eftir því að hæstv. ráðherra staðfesti þennan skilning, að sameiningaráformin séu komin á ís. Hvað þarf þá til til þess að ráðherrann ætli sér að halda áfram með þau sameiningaráform sem áður höfðu verið kynnt? Er það bundið því að breytingar verði gerðar á fjárlögum við 2. umræðu sem senn styttist í eða eru aðrar vörður sem við þingmenn í þessum sal þurfum að hafa í huga gagnvart því að þessar sameiningarvangaveltur fari af stað aftur?


Ræðumaður: Bergþór Ólason

BændablaðiðHerra forseti. Mig langar við þetta tækifæri að vekja athygli á grein sem Oddný Anna Björnsdóttir, framkvæmdastjóri Samtaka smáframleiðenda matvæla og Beint frá býli, skrifaði í sem kom út fyrir helgi. Báknið vex, kom nú upp í hugann.

Þetta er ekki nýtilkomið. Það sem Oddný Anna var í þessari grein að benda á voru starfsskilyrði skelræktar á Ísland. Hún vísaði þar í lög sem voru sett 2011 sem þáverandi framkvæmdastjóri Samtaka atvinnulífsins sagði að ætti að kalla lög um bann við skeldýrarækt, slíkar væru starfsaðstæðurnar. Í dag ræktar enginn bláskel til sölu á markaði en þegar lögin voru sett voru þeir 17. Það er mat sem liggur fyrir um að að núvirði væru líklegar útflutningstekjur af þessari starfsemi um 4 milljarðar á ári og sjálfbærari og náttúrulegri verður ræktun varla heldur en að henda kaðli út í sjó og bíða eftir því að skel taki að vaxa á honum.

Þetta er hlutur sem við verðum að hafa í huga hér, þingmenn. Stillum regluverkið ekki þannig af og leyfum ekki þannig gullhúðun eða blýhúðun regluverks, hvort hugtakið sem við notum, að það kæfi alla framkvæmdagleði og dugnað í samfélaginu. Það er það sem gerist þegar svona er haldið á málum.

BændablaðinuÉg ætla að leyfa mér hér, með leyfi forseta, að lesa upp niðurlagsorð greinar Oddnýjar Önnu Björnsdóttur í  síðasta þar sem segir, með leyfi forseta:

„Ráðamenn þjóðarinnar þreytast ekki á því að tala um sjálfbærni og fæðuöryggi; að við séum matvælaþjóð sem eigi að vera leiðandi í heiminum á því sviði.

Á sama tíma setja þeir matvælaframleiðslu þvílíkar skorður að í greinum eins og skeldýrarækt er meirihluti skelfisks hér á landi innfluttur, þrátt fyrir að á Íslandi séu fullkomnar aðstæður til slíkrar starfsemi og ræktunin ein sú umhverfisvænasta og sjálfbærasta matvælaframleiðsla sem um getur.“

Ég vil bara nefna þetta hér og brýna okkur til þess, ágætu þingmenn, að ganga hægt um gleðinnar dyr þegar kemur að því að samþykkja og heimila gullhúðun í lagasetningu.


Ræðumaður: Bergþór Ólason

Herra forseti. Ég þakka hæstv. ráðherra svarið. Þetta er allt gott og vel en hæstv. ráðherra hefur verið ráðherra landbúnaðar núna í tvö ár og það má gagnrýna það að þessi hópur sem hefur fengið það hlutverk sem ráðherra lýsti sé að taka til starfa í þessari viku. Þessi staða er nefnilega ekki bara komin upp vegna þeirrar dýrtíðar sem nú er í vöxtum og í tengslum við verðbólgu, heldur er þetta lengri tíma þróun. Nú liggur fyrir að þessi vinnuhópur hefur það hlutverk að tosa saman upplýsingar. En á sama tíma og ráðherrann lýsir hér miklum tækifærum í matvælaframleiðslu og landbúnaði á Íslandi þá eru skilaboðin sem berast frá bændum þess efnis að þeir séu að fara að heltast úr lestinni í miklum mæli innan ekki langs tíma. Ég vil því spyrja hæstv. ráðherra: Hver er tímarammi þessarar vinnu? Hvaða viðbragða er að vænta? Í ljósi sögunnar, ef við skoðum t.d. bara með hvaða hætti uppgjör hefur átt sér stað í tengslum við niðurskurð vegna riðutilfella, þá virðist allt taka mjög langan tíma í matvælaráðuneytinu sem snýr að hagsmunum landbúnaðar í landinu.


Ræðumaður: Bergþór Ólason

Morgunblaðsins[Hlátur í þingsal.]Það er bara einhver fjölmiðlavinna hérna í gangi.Virðulegur forseti. Fyrst varðandi þá umræðu sem hér hefur átt sér stað varðandi þetta viðtal í Dagmálum í gær þá hvet ég þingmenn til að fara inn á nýjan þátt af sjónvarpslausum fimmtudögum    þar sem djúp greining á viðtalinu var sett fram.

En að þessu sögðu vil ég beina hér fyrirspurn til hæstv. matvælaráðherra. Samtök ungra bænda eru í dag með baráttufund í Salnum þar sem reynt er að draga fram þá stöðu sem blasir við þeim sem nýkomnir eru inn í stéttina og langar að leggja það fyrir sig að stunda matvælaframleiðslu hér á Íslandi. Við getum ekki lýst því öðruvísi en sem neyðarópi, þeim tóni sem borist hefur frá fulltrúum Bændasamtakanna undanfarið. Ég hef stundum lýst því þannig að staða okkar gagnvart bændum, og þá meina ég aðkomu hins opinbera, ríkissjóðs, sé svolítið eins og er varðar samgöngumál á Vestfjörðum. Þar erum við og höfum  verið í mikilli samgönguskuld vegna þess að svæðið var látið dragast aftur úr yfir langt tímabil. Það var nú sem betur fer gleðidagur í gær þegar brú yfir Þorskafjörð var tekin í notkun. En við erum svolítið í sömu stöðu gagnvart bændum í landinu. Það heyrist glögglega  á þeim skilaboðum sem þaðan berast og undirstrikast sérstaklega með þessum fundi Samtaka ungra bænda í dag undir yfirskriftinni Laun fyrir lífi. Mig langar í þessu samhengi að spyrja hæstv. matvælaráðherra með opnum hætti: Hvert er planið, ef það er eitthvert plan?


Ræðumaður: Sigmundur Davíð Gunnlaugsson

Frú forseti. Ég þakka hv. þingmanni svarið og tek undir það sem hann nefndi nú og raunar í ræðu sinni líka að það er mjög mikilvægt að dregin sé upp rétt og sönn mynd af því hvernig landbúnaður gengur fyrir sig og margir bændur, ekki hvað síst í mínu kjördæmi sem ég hef rætt við um þessi mál, eru sárir og reiðir yfir þeirri röngu mynd sem hefur verið oft og tíðum dregin upp, m.a. í fjölmiðlum, af störfum þeirra. Þeir lýsa þessu allt öðruvísi heldur en við höfum verið látin horfa upp á í fjölmiðlum og raunar að þetta gangi almennt, þegar rétt er að verki staðið, mjög friðsamlega fyrir sig og hrossin ánægð eftir framkvæmdina og fái sína köku o.s.frv. En ég spyr hv. þingmann í ljósi áforma hæstv. matvælaráðherra um breytta skilgreiningu á þessari starfsemi: Hefur hv. þingmaður áhyggjur af því sem er í vændum fyrir greinina?


Ræðumaður: Sigmundur Davíð Gunnlaugsson

Frú forseti. Ég kem hér upp fyrst og fremst til að þakka hv. þingmanni fyrir mjög góða og mikilvæga ræðu, bændum til varnar. Við þekkjum það og ég held að þingmenn almennt geri sér grein fyrir því að bændur á Íslandi og örugglega víðast hvar leggja mikla áherslu á að fara vel með dýrin sín. Gangur náttúrunnar er sá að stundum er þessum dýrum slátrað, það er ástæðan fyrir því að þau eru alin, og þá vilja menn gera það eins vel og kostur er og með sem allra minnstri þjáningu, a.m.k. á Íslandi, og það að vera dýr á búi á Íslandi er miklu betra hlutskipti, held ég að mér sé óhætt að segja, heldur en að vera dýr úti í náttúrunni og þjást af öllum þeim ástæðum sem náttúran býður dýrum upp á. Ég tel mjög mikilvægt að hv. þingmaður hafi undirstrikað það hvernig bændur nálgast sín störf og mér finnst líka afar mikilvægt að við gerum greinarmun á dýrum og fólki. Þetta er algerlega sitthvor hluturinn. En ég ætla að spyrja hv. þingmann spurningar sem gæti hljómað eins og einhvers konar óviðeigandi grín. Það er alls ekki meiningin heldur vil ég reyna að setja hlutina í samhengi: Ef hv. þingmaður væri hross, hvort myndi hann frekar vilja gefa blóð eða vera slátrað?


Ræðumaður: Sigmundur Davíð Gunnlaugsson

Frú forseti. Það er ástæða til að þakka hv. þingmanni fyrir þessar fyrirspurnir því að þær draga fram ákveðinn áherslumun eða reyndar mjög töluverðan áherslumun okkar á milli. En ég veit ekki alveg hvort Sjálfstæðismenn allir vilja gangast við því sem hv. þingmaður lýsti hér. Ef svo er væri það áhugavert og að mínu mati myndi benda til þess að það sem mann hefur grunað væri rétt, að Sjálfstæðisflokkurinn hefði einfaldlega gefist upp á íslenskum landbúnaði og liti á hann sem hverja aðra atvinnugrein sem þyrfti bara að spjara sig sjálf. En matvælaframleiðsla, landbúnaður, er, eins og ég gat aðeins um í fyrra andsvari, sérstök að því leyti að það er ekki hægt að meta ávinninginn af greininni nema líta á heildarmyndina. Ef eingöngu væri litið til þess hversu mikið hvert fjölskyldubú gæti hagnast á einhverjum brjálæðislegum frjálsum markaði í fullkominni samkeppni þá myndu flest þessara búa eða öll hverfa og eftir yrðu — sem við höfum séð gerast í sumum öðrum löndum, ekki þó í Sviss og Noregi og öðrum löndum sem standa með sinni matarframleiðslu — nokkur risastór verksmiðjubú. Hvaða áhrif hefði það á byggðirnar í landinu og hversu mikið yrði samfélagslegt og efnahagslegt tjón af því ef það eina sem stæði eftir af íslenskum landbúnaði væru einhver hámarkshagkvæmniverksmiðjubú sem líklega stæðu flest hér í kringum Reykjavík? Þó vil ég gera athugasemd við það að þótt margt af þessu sé kannski í samræmi við eitt og annað sem Jónas frá Hriflu hefði talið rétt, sérstaklega við núverandi aðstæður af því að Jónas leitaðist oft við að líta til aðstæðna hverju sinni, þá er þetta algjör nýlunda engu að síður miðað við landbúnaðarstefnu á Íslandi undanfarin ár því að hér er leitast við, frú forseti,  að búa til lausn sem hentar aðstæðum eins og þær eru núna og taka á því neyðarástandi sem blasir við íslenskum landbúnaði.


Ræðumaður: Sigmundur Davíð Gunnlaugsson

Frú forseti. Þetta eru ekki hægri tillögur, þetta eru skynsemishyggjutillögur af miðju stjórnmálanna frá Miðflokknum. Landbúnaður, ekki bara á Íslandi heldur alls staðar þar sem hann er rekinn, a.m.k. svona í siðmenntuðum löndum, þróuðum ríkjum, þarf á aðstoð ríkisvaldsins að halda og fær hana í mestu velmegunarlöndum Evrópu; í Sviss, Noregi er stuðningur við landbúnað mestur. Og hvers vegna skyldi það nú vera, frú forseti? Vegna þess að í þeim löndum sem hafa náð mestum árangri fyrir borgarana í efnahagslífinu þá er það gert með því að líta á heildarmyndina. Heildarmyndin er sú að ef við fjárfestum ekki í íslenskum landbúnaði, ef ríkisvaldið lítur svo á að það sé sóun að styðja við landbúnaðinn og matvælaframleiðsluna hér þá verður af því tap. Það verður af því mjög verulegt tap fyrir samfélagið allt. Það verður augljóst efnahagslegt tap af því að fara þá að flytja allt inn frá einhverjum frjálshyggjubúum í Evrópu, verksmiðjubúum sem fylgja ekki sömu reglum og lagðar eru á íslenskan landbúnað núna og losa auðvitað allar þessar gróðurhúsalofttegundir á leiðinni. Það verður það tap en það verður líka gífurlegt samfélagslegt tap af því að leyfa þessari undirstöðuatvinnugrein lífs í landinu að drabbast niður. Ég efast um það að einhver maður sem gæti viljað kalla sig íhaldsmann, ég veit að hv. þingmaður er það ekki, kannski einhvers konar frjálshyggjumaður, en allir þeir sem vilja vernda það sem er gott og hefur reynst vel hljóta að vilja vernda íslenskan landbúnað og telja að það að styðja við greinina sé góð fjárfesting.




Ræðumaður: Sigmundur Davíð Gunnlaugsson

Frú forseti. Ég mæli fyrir máli sem við höfum lagt fram nokkrum sinnum áður á undanförnum árum, var brýnt þegar það var fyrst lagt fram og hefur aldrei verið eins brýnt og núna. Það er tillaga um hvernig hægt sé að efla innlenda matvælaframleiðslu og búa til öruggt og fyrirsjáanlegt rekstrarumhverfi fyrir landbúnað. Frá því að þetta var fyrst lagt fram, sem þá var þegar mjög tímabært, hefur ástandið því miður bara farið versnandi og því vona ég að í þetta skipti muni hv. þingmenn, og stjórnarliðar ekki hvað síst, líta til þessa máls, meta það og velta fyrir sér hvort ekki kunni að vera komin ástæða til að styðja við ítrekaða tillögu Miðflokksins um að taka á ófremdarástandi í matvælaframleiðslu og landbúnaði á Íslandi.

Það ríkir neyðarástand í þessari undirstöðuatvinnugrein landsins, atvinnugreininni sem hefur haldið lífinu í Íslendingum frá landnámi. Það er ákveðin úrslitastund. Við höfum oft bent á það, þingmenn Miðflokksins, á undanförnum árum að landbúnaður á Íslandi væri kominn í hættu, það væri orðið aðkallandi að bregðast við. En viðbrögðin hafa því miður verið lítil sem engin frá stjórnvöldum og raunar áfram verið sótt að greininni því eins og við höfum ítrekað bent á þá hefur verið sótt að íslenskum landbúnaði úr mörgum áttum á undanförnum árum. Fremur en að líta á þetta sem þá mikilvægu grein sem hún er á svo fjölbreytilegan hátt þá hefur starf bænda verið gert jafnt og þétt erfiðara með fráleitum tollasamningum, einstaklega óhagstæðum fyrir íslenska bændur, með því að innleiða hér regluverk á miklu harkalegri hátt heldur en í þeim löndum sem íslenskir matvælaframleiðendur eru að keppa við þannig að kostnaðurinn hér vex og vex hlutfallslega í samanburði við önnur lönd og það verður erfiðara og erfiðara með hverju árinu, jafnvel hverjum mánuðinum, fyrir íslenska bændur að keppa við þá framleiðslu sem á sér stað í útlöndum og er í auknum mæli flutt inn í samræmi við ákvarðanir og ráðstafanir stjórnvalda. Búvörusamningar hafa ekki verið til þess fallnir að efla greinina heldur virðast stundum ætlaðir, eins og núna síðast, til að hjálpa henni að einhverju leyti að draga saman og þá væntanlega á endanum hverfa.

Stefna ríkisstjórnarinnar í loftslagsmálum og umhverfismálum hefur verið, leyfi ég mér að segja, frú forseti, fjandsamleg íslenskum landbúnaði. Ég hef áður nefnt skýrsluna sem ríkisstjórn Íslands skilaði fyrir loftslagsráðstefnu Sameinuðu þjóðanna þar sem dregnar voru upp ólíkar sviðsmyndir af því hvernig landið gæti þróast og fór ekki á milli mála að sú sviðsmynd sem virtist vera eftirsóknarverðust að mati skýrsluhöfunda fæli í sér mjög verulegan samdrátt í íslenskum landbúnaði. Það yrði lítið eftir og það sem yrði eftir yrði lagað að því að framleiðslan losaði sem minnst, helst ekki neitt. Til að nefna dæmi þá var gert ráð fyrir því að kýr fengju ekki lengur hey heldur fengju að éta þang, verða einhvers konar sækýr í þessari framtíðarsýn íslenskra stjórnvalda.

Margt fleira mætti nefna um það hvernig starfsaðstæður íslensks landbúnaðar hafa verið skertar eða gerðar erfiðari. Svo bætast við þær aðstæður sem samfélagið stendur frammi fyrir nú með mjög háum vöxtum sem reynast íslenskum bændum alveg sérstaklega erfiðir vegna stöðunnar sem þeir eru í, hækkandi verði allra aðfanga og þar er nú ríkisstjórnin aldeilis ekki að hjálpa. Þvert á móti finnur hún upp ný og ný gjöld, kallar þau stundum græn gjöld eða græna skatta til að gera bændum lífið erfiðara, úrvinnslugjöld og hvaðeina. Allt hefur þetta auðvitað umtalsverð áhrif á rekstur íslenskra búa, íslensku fjölskyldubúanna og mjög lítið kemur á móti, ólíkt flestum öðrum sviðum samfélagsins.

Í Covid voru allir meira og minna sammála um að þegar ríkið væri að grípa til ráðstafana sem gerðu fólki og fyrirtækjum erfitt fyrir við að framleiða verðmæti og starfa þá þyrfti að bæta það, það þyrfti að halda rekstri hinna ýmsu fyrirtækja gangandi, brúa bilið, koma þeim í gegnum ástandið. Það hefur verið að mjög takmörkuðu leyti gert gagnvart íslenskum landbúnaði þótt þörfin þar hafi verið orðin mikil löngu fyrir Covid.

Það segir sína sögu, eins og ég hef margoft nefnt, frú forseti, hér á þingi undanfarin ár, að eina stéttin sem ríkisstjórnin gerir ráð fyrir í sínum áformum með því sem birtist nú árlega í fjármálaáætlun til næstu ára, eina stéttin sem ríkisstjórnin gerir ráð fyrir að fái jafnt og þétt lægri tekjur eru bændur, fólkið sem starfar í landbúnaði, starfar við að framleiða matvælin fyrir okkur Íslendinga, spara gjaldeyri, treysta byggðirnar, treysta öryggi okkar sem þjóðar. Eina stéttin sem fær tekjur að einhverju eða öllu leyti, eftir atvikum, frá ríkinu til að sinna verkefnum fyrir samfélagið sem á ekki að fá kjarabætur heldur þvert á móti á að skera niður ár eftir ár eru bændur. Þetta hef ég margsinnis bent á og því miður hefur ríkisstjórnin ekki horfið af þessari braut og sýnt greininni, þessari mikilvægu undirstöðugrein í meira en 1000 ár, mjög takmarkaðan áhuga, nema stöku sinnum birtist einn og einn ráðherrann eða þingmaður úr stjórnarliðinu og segir að það sé rétt að fara að velta fyrir sér stöðu landbúnaðarins en það er ekkert gert.

Þetta er eins og á svo mörgum sviðum öðrum. Munurinn er þó sá hvað landbúnaðinn varðar er að nú stöndum við frammi fyrir algerri ögurstund. Ef ekki er brugðist við hratt þá verður ekkert hægt að byggja upp matvælaframleiðslu á Íslandi aftur. Það verður a.m.k. afskaplega erfitt og verður ekki með þeim hætti sem nú er, með fjölskyldubúunum sem hafa verið undirstaða byggðar í landinu frá upphafi, og það verður líka miklu dýrara en að bregðast við vandanum í tæka tíð og taka á honum.

Vigdís Häsler, framkvæmdastjóri Bændasamtakanna, hefur tjáð sig töluvert á síðustu dögum um stöðu landbúnaðarins og lýst henni sem fullkomnu neyðarástandi. Hún bendir á að staðan sé orðin sú að það þurfi að leysa vandann á næstu vikum, ekki á næstu mánuðum eða næstu árum. Staðan í landbúnaði er sú að það þarf að leysa hann á næstu vikum.

MorgunblaðiðHermann Ingi Gunnarsson, oddviti sveitarstjórnar Eyjafjarðarsveitar, var í viðtali við nú í upphafi vikunnar, ef ég man rétt, og lýsti þeirri uppgjöf sem blasir við í íslenskum landbúnaði, því að menn hafi reynt að þrauka ár eftir ár og misseri eftir misseri, mánuð eftir mánuð, í þeirri von að stjórnvöld myndu gera sér grein fyrir hættunni sem þessi atvinnugrein stendur frammi fyrir og bregðast við. En viðbrögðin séu engin og margir bændur núna ýmist hættir eða við það að hætta, því rekstrargrundvöllur starfseminnar sé brostinn. Það er vegna þess að menn líta ekki á heildarmyndina, frú forseti, þegar verið er að meta hvernig eigi að bregðast við í landbúnaði, menn líta ekki á heildarmyndina, líta ekki á heildartjónið, heildarkostnaðinn fyrir samfélagið af því ef bændur hætta störfum. En ég kem nánar að því á eftir og hvernig þessi tillaga er einmitt sniðin að því að líta á heildarmyndina. En Hermann Ingi segir að stjórnvöld hafi engan áhuga á þessum málum og það komi engin viðbrögð frá þeim, það sé enginn vilji til að gera nokkurn skapaðan hlut. Um leið er vinnuálag bænda eitthvert hið mesta, jafnvel hið mesta af nokkurri stétt, en aftur eina stéttin þar sem ríkið gerir ráð fyrir að tekjur eigi bara að dragast saman.

VísiÉg vísa aftur í Vigdísi Häsler, framkvæmdastjóra Bændasamtakanna, sem rakti bæði í viðtali á Sprengisandi á Bylgjunni og í grein á , held ég að hafi verið, að enginn hópur hefði mátt þola annað eins tekjutap og bændur, kemur heim og saman við það sem við í Miðflokknum höfum verið að reyna að benda á undanfarin ár, og hættan væri sú að jarðir rynnu í auknum mæli til eða yrðu keyptar upp af erlendum stórfjárfestum. Þá hljótum við að spyrja okkur: Er þetta ekki spurning um sjálfstæði þjóðarinnar, að viðhalda öflugum innlendum landbúnaði? Og má ekki kosta einhverju til þess að viðhalda hér matvælaframleiðslu og undirstöðu byggða hringinn í kringum landið? Er það ekki einhvers virði?

Miðað við allt ruglið sem þessi ríkisstjórn eyðir peningum í, hafandi aukið ríkisútgjöld meira en nokkur önnur ríkisstjórn, gert það hraðar en nokkur önnur ríkisstjórn, hvernig má það vera að það sé ekki hugað að því að vernda undirstöðuatvinnugreinina landbúnað? Því það er góð fjárfesting. Það eru ekkert mjög mörg ár síðan íslensk matvælaframleiðsla bjargaði landinu frá gjaldþroti. Ég hef oft bent á þetta undanfarinn áratug eða lengur. Það mátti eiginlega engu muna í efnahagshruninu að Ísland lenti röngum megin við núllið, hefði ekki nægan gjaldeyri til að kaupa nauðsynjavörur að utan. Ef við hefðum þá ekki haft íslenska matvælaframleiðslu, sem á þeim tíma sparaði þjóðinni kannski 40–50 milljarða, auðvitað miklu meira á núvirði, með innlendri framleiðslu, þá hefðum við verið lent röngum megin við núllið.

Þannig að þessi íslenska matvælaframleiðsla er í fyrsta lagi spurning um sjálfstæði þjóðarinnar, um fæðuöryggi, og matvælaöryggi um leið, því allir treysta þessum gæðavörum sem íslenskir bændur framleiða og þær eru líka betri en það sem við getum nálgast utan frá og eytt í það gjaldeyri og innflutningi, og ég tala nú ekki um ef menn eru að spá í gróðurhúsalofttegundir hversu mikilvægt það er að framleiðslan fari fram innan lands frekar en að allt sé flutt inn.

Frú forseti. Ég bið yður að afsaka, ég kann að hafa gleymt mér aðeins því mér var mikið niðri fyrir um stöðuna í landbúnaðinum núna og hef því ekki náð að rekja tillöguna sem slíka enda líklega ekki verið tími til þess hvort eð er því hún er í 24 liðum og allítarleg greinargerð fylgir. Ástæðan er sú að hér er reynt að nálgast stöðuna í heild og bregðast við heildarstöðunni og til langs tíma. En við þurfum líka á því að halda akkúrat nú þessa dagana að ríkisstjórnin bregðist við því neyðarástandi sem ríkir í landbúnaðinum svoleiðis að hægt sé að fara í þessa uppbyggingu sem við lýsum hér.

Miðflokkurinn mun á komandi landsþingi nú um helgina leggja áherslu á að bregðast við þeirri stöðu sem íslenskur landbúnaður stendur frammi fyrir. Við höfum frá upphafi verið eindregnir stuðningsmenn íslensks landbúnaðar og verðum það aldeilis áfram. En nú, í þeirri stöðu sem hefur verið lýst í fjölmiðlum að undanförnu og ég reifaði hér stuttlega, þarf viðbrögð strax og lausnir strax. Þær lausnir birtast að mjög verulegu leyti í þessari þingsályktunartillögu sem hér er lögð fram í fjórða sinn en þær munu líka birtast í stefnu Miðflokksins sem kynnt verður og samþykkt á landsþingi um komandi helgi. Miðflokkurinn stendur með íslenskum landbúnaði.


Ræðumaður: Bergþór Ólason

Virðulegur forseti. Ég þakka hæstv. ráðherra fyrir svarið. Það er auðvitað mikilvægt að þessar upplýsingar séu dregnar fram þannig að hönd á festi og ágætt að heyra að Hagstofan sé inni í þessu samstarfi vegna þess að þau gögn sem þar birtast þykja manni benda til þess að skoðun þeirrar stofnunar sé einmitt að ástæða sé til að benda sérstaklega á þennan fjölda umframdauðsfalla yfir tiltekið tímabil.

Ég þakka hæstv. ráðherra fyrir að koma inn á seinni spurningu mína í seinna svari en bið hann jafnframt að koma, ef tími vinnst til, inn á það með hvaða hætti hann sér fyrir sér að kynna þetta, hvort sem niðurstaðan er sú að tölfræðin bendi ekki til þess að hér sé um að ræða umframdauðsföll á Íslandi, sem stangast á við það sem Hagstofan virðist draga fram, eða niðurstaðan er sú að um óútskýrð umframdauðsföll er að ræða; hvort greining fari fram, m.a. hvaða áhrif aðgerða í gegnum heimsfaraldurinn séu líklegust til að hafa ýtt undir þessa þróun.


Ræðumaður: Bergþór Ólason

Herra forseti. Ég vil við þetta tilefni beina fyrirspurn til hæstv. heilbrigðisráðherra. Hún varðar það sem ég ræddi við hæstv. ráðherra í febrúar síðastliðnum sem kom fram í tölfræðiupplýsingum Hagstofunnar, þess efnis að hér á landi væru umtalsverð umframdauðsföll umfram það sem gerðist í nágrannalöndum okkar. Hæstv. ráðherra svaraði mér því til, með leyfi forseta, að hann þyrfti að „eiga þetta samtal og spyrja sömu spurninga á okkar næsta fundi,“ — og vísaði þar í fundi með embættismönnum — „við eigum fasta fundi, ég og sóttvarnalæknir, en ég hef ekki náð að taka þetta mál sérstaklega upp við sóttvarnalækni.“

Þetta var í febrúar. Nú sýnist mér nýjustu upplýsingar sem Hagstofan hefur tekið saman vera síðan í maí síðastliðnum. Þar virtist sama þróun halda áfram. Ég vil spyrja hæstv. ráðherra hvað samtölin við embættismennina hafa leitt í ljós, hvort verið er að vinna einhverjar dýpri greiningar heldur en koma fram í þessum upplýsingum frá Hagstofunni og hvort verið er að reyna að leggja mat á hvað veldur. Í þessu samhengi er nauðsynlegt að nefna það sem ég kom inn á í störfum þingsins í liðinni viku þar sem ég vísaði til greinar Helgu Birgisdóttur hjúkrunarfræðings og ljósmóður sem varaði við þeirri þróun sem virtist blasa við, að fólk sem kveinkaði sér undan því sem það teldi mögulega vera tengt bólusetningum vegna Covid fengi ekki áheyrn gagnvart sínum vandamálum. Hjúkrunarfræðingurinn benti þar sömuleiðis á þróun hvað varðar það sem segir hér, með leyfi forseta:

„Ég spyr ykkur hjúkrunarfræðinga og ljósmæður hvort einhver umræða sé í gangi varðandi 80% aukningu á andvana fæðingum á Íslandi árið 2021 …“

Sömuleiðis er vísað þar til fjölgunar í andlátum barna innan eins árs þetta sama ár.

Ég vil spyrja hæstv. ráðherra: Er verið að greina þetta að einhverju marki inn í ráðuneytinu og hvað leiddu samtölin sem ráðherra átti við embættismenn sína í ljós í byrjun árs eftir samtal okkar hér á þessum vettvangi í febrúar?


Ræðumaður: Sigmundur Davíð Gunnlaugsson

Herra forseti. Ég hvet íslensk stjórnvöld, íslensku ríkisstjórnina og hæstv. ráðherra til að gera slíkt hið sama; að leggja mat á það hvernig þessi stuðningur er nýttur, hvert hann rennur, til að þá vonandi tryggja að hann nýtist fólki sem er þarna í neyð frekar en að þessi hryðjuverkasamtök taki eitthvað af honum til sín.

En síðasta spurningin, sem hæstv. ráðherra vannst ekki tími til að svara í fyrri umferð, lýtur að því hvort hæstv. ráðherra muni beita sér fyrir því að nágrannalönd Ísraels og Palestínu taki við flóttamönnum frá Gaza, því það hafa þau ekki viljað gera. Þau hafa að því er virðist ekki viljað taka við einum einasta flóttamanni frá Gaza-svæðinu, ekki Egyptar sem loka landamærunum á mjög tryggilegan hátt, ekki önnur nágrannalönd, hvað þá Persaflóaríkin sem þó ættu að vera mjög vel í stakk búin til að aðstoða þetta fólk ef samúðin er raunverulega jafn mikil með því og þau halda fram.


Ræðumaður: Sigmundur Davíð Gunnlaugsson

Herra forseti. Ég óska hæstv. ráðherra til hamingju með nýtt hlutverk og óska honum velfarnaðar í því. Hæstv. ráðherra tekur við á viðsjárverðum tímum í alþjóðamálum og spurningar mínar lúta allar að því ástandi sem nú ríkir, stríði annars vegar í Úkraínu og hins vegar í Ísrael.

Fyrsta spurningin varðar samskipti við Rússland og getu okkar til að reyna að hafa áhrif á gang mála í Úkraínu þótt ekki væri nema til að mótmæla eins og kostur er hernaði Rússa þar. Telur hæstv. ráðherra að það hafi komið að gagni að loka sendiráði Íslands í Moskvu, ólíkt öðrum þjóðum, og ef ekki, telur hann koma til greina að hefja aftur starfsemi þar, eins og ég segi, þótt ekki væri nema til að við gætum betur beitt okkur gegn hernaðinum?

Spurning nr. 2 varðar ástandið á Gaza þar sem hryðjuverkasamtökin Hamas virðast ráða nánast öllu. Eftir hryðjuverk þeirra fyrir fáeinum dögum ákváðu margar Evrópuþjóðir að endurskoða þróunaraðstoð eða stuðning við Palestínu til að tryggja að sá stuðningur sem bærist frá þessum löndum rynni ekki í hendurnar á Hamas. Mun Ísland gera eitthvað svipað, meta það hvernig stuðningur við Palestínu nýtist og hvort hætta sé á að þessi hryðjuverkasamtök nýti sér hann?

Loks spyr ég hæstv. ráðherra hvort hann muni beita sér fyrir því að nágrannalönd Ísraels muni taka við flóttamönnum frá Gaza-svæðinu, til að mynda Egyptaland sem á landamæri að þessu svæði.


Ræðumaður: Bergþór Ólason

MorgunblaðinuMorgunblaðinuHerra forseti. 6. febrúar síðastliðinn átti ég hér orðastað í fyrirspurnatíma við heilbrigðisráðherra um aukinn fjölda svokallaðra umframdauðsfalla eins og Hagstofan kallar það. Hæstv. ráðherra kom dálítið af fjöllum gagnvart fyrirspurninni og ég er hér kominn í dag til að láta hann vita af því að í næstu viku ætla ég að spyrja hann um efni af svipuðum meiði. Það birtist grein í í morgun sem Helga Birgisdóttir hjúkrunarfræðingur og ljósmóðir skrifar þar sem eru settar fram áleitnar spurningar varðandi Covid-tímabilið og bólusetningarsprautur sem þá voru veittar. Helga Birgisdóttir skrifar í þessari grein í m.a. að heilbrigðisstarfsfólki beri skylda til að tilkynna til Lyfjastofnunar aukaverkanir nýrra lyfja. „Það var sjaldan gert“, segir í greininni. Áfram segir, með leyfi forseta:

„Fólk sem hefur glímt við alvarlegar aukaverkanir sprautnanna segist ekki fá hlustun …“ og enn segir áfram, með leyfi forseta:

„Ég spyr ykkur hjúkrunarfræðinga og ljósmæður hvort einhver umræða sé í gangi varðandi 80% aukningu á andvana fæðingum á Íslandi árið 2021 …“ og áfram segir, með leyfi forseta:

„100% aukning var á andlátum barna innan eins árs aldurs þetta sama ár (sjá tölur Hagstofunnar).“

Ég vil hér, eins og ég sagði áðan, láta hæstv. heilbrigðisráðherra vita af því að í fyrirspurnatíma í næstu viku verður ráðherrann spurður út í þetta, með hvaða hætti sé verið að skoða þessa þætti og hvort einhverjar niðurstöður hafi fengist út frá því sem þegar hefur verið skoðað. Þetta geri ég til að reyna að fyrirbyggja að ráðherrann mæti hér og tali um fátt annað en veðrið og þakkir fyrir fyrirspurnina eins og svo oft vill verða. En þessu er hér með komið á framfæri.


Ræðumaður: Bergþór Ólason

Herra forseti. Við veiðiréttareigendur og bændur sem eru að fylgjast með þessari umræðu vil ég segja að við sem hér erum, alla vega sá sem hér stendur, heyrum áhyggjur ykkar og höfum skilning á þeim. En ef við horfum á málið í heild sinni, áhrifin sem eldið hefur haft á viðkvæmum svæðum eins og fyrir vestan og austur á fjörðum, þá stefnumörkun sem nú liggur fyrir hjá hæstv. matvælaráðherra og fleira í þá veru, þá blasir við að það sem við þurfum að leitast við að gera er að finna leið til að gera þetta eins vel og nokkur kostur er til að tryggja að hinum villta íslenska laxastofni standi ekki ógn af þeirri starfsemi sem stunduð er. Ekkert væri fjarri sjálfum mér en að leggja til eitthvað sem legði íslenska laxastofninn í hættu. En staðreyndin er sú að fiskeldið er komið til að vera. Við verðum að leita leiða til þess að við getum verið hér saman, stundað okkar starfsemi, hver á sínu svæði og með sínum hætti, þannig að vel gangi og varlega sé farið og við gerum þetta allt með sjálfbærum hætti. Við megum ekki gleyma því að eldisfyrirtækin hafa beinlínis verið að kalla eftir sterkari umgjörð. Eldisfyrirtækin og fulltrúar þeirra hafa ekkert farið í grafgötur með það að það er ýmislegt gagnrýnivert hér í regluumhverfinu og eftirlitinu. Það var sennilega enginn þingmaður sem gagnrýndi lagasetninguna 2019 meira en sá sem hér stendur, mér þóttu ýmsar gloppur vera í því ferli. Það breytir því ekki að við þurfum að einhenda okkur í það að gera umhverfið þannig að sem best sé og tryggja að við lærum af þessu slysi sem varð þarna í Patreksfirði því að það blasir við að það er ekki af neinum vilja sem slíkt gerist. Það er enginn fjárhagslegur hvati til slíks.  Umræða um það að fyrirtæki sé að spara sér pening með því að tryggja ekki  að fiskur sé ófrjór er byggð á misskilningi vegna þess að verð á fiskinum  fellur ef fiskur er frjór. Þannig að við skulum taka umræðuna út frá staðreyndum og reyna að gera þetta eins vel og við getum fyrir alla aðila.


Ræðumaður: Bergþór Ólason

Herra forseti. Ég vil fyrst þakka málshefjanda fyrir að opna þessa umræðu og hæstv. ráðherra fyrir að taka þátt í henni. Það blasir við að hér er til þess að gera ung grein sem er að þróast áfram í íslensku samfélagi og er orðin gríðarlega mikilvæg á þeim svæðum þar sem hún starfar og er núna, í þessari umræðu sem við tökum hér þátt í og hefur verið í gangi undanfarið,  á grundvelli þess óhapps, þess slyss sem varð í þessari tilteknu kví fyrir vestan.

Við höfum undanfarin ár farið í gegnum töluvert mikla umræðu um það að við ættum að treysta vísindunum. Hvað mig varðar þá ætla ég að nálgast þetta mál þannig og það er þannig að eldi í fjörðum landsins, þar sem það er leyft, er undirorpið áhættumatinu — ekki burðarþolsmatinu heldur undirorpið áhættumatinu hvað umfang varðar. Það skiptir að mínu mati gríðarlega miklu máli. Nú er Hafró, eins og fram hefur komið í umræðunni og kom fram hjá hæstv. ráðherra,  búið að taka til sín matið og er núna að fara yfir það og ég skil það sem svo að áætlað sé að frétta sé að vænta úr þeirri átt öðru hvorum megin við áramót. Þangað til sú vinna er um garð gengin er okkur nokkur vandi á höndum að ræða þetta því að ef við horfum á stóra samhengið, tímann frá því að eldi hefst aftur rétt um 2010, þá eru þetta ekki nema átta íslenskir laxar sem hafa veiðst í íslenskum nytjaám þangað til óhappið verður núna. Við verðum, held ég, að skoða þetta óhapp sem þarna varð og læra af því. Ég heyri hingað til engan hér í salnum leggja til að sjókvíaeldi verði hætt nema mögulega hv. þm. Halldóru Mogensen, þingmann Pírata, en aðrir eru að leita leiða til að gera þetta betur. Það er, held ég, nálgunin sem við eigum að leitast við  að hafa því að öll þurfum við í þessu samfélagi að finna leið til að lifa  í sátt og samlyndi og eru mismunandi atvinnugreinar þar með taldar.


Ræðumaður: Sigmundur Davíð Gunnlaugsson

Herra forseti. Hér kynnir hæstv. ráðherra aftur fullkomna uppgjöf ríkisstjórnarinnar í að fást við hælisleitendamálin, því að í stað þess að bregðast við þeim gríðarlega umfangsmikla vanda sem hefur orðið til í tíð þessarar ríkisstjórnar er svarið alltaf að reyna að finna einhverjar reddingar og einhver ráð sem um leið eru til þess fallin að viðhalda vandanum og jafnvel stækka hann.

Hæstv. ráðherra las hér upp af talsverðu áhugaleysi tölurnar um gríðarlega fjölgun hælisleitenda á Íslandi og við höfum áður rætt það í þinginu, raunar margoft, og reynt að benda á hvernig þróunin er hér í samanburði við nágrannalöndin, til að mynda Norðurlöndin sem eru að fara í þveröfuga átt við íslensk stjórnvöld og reyna að ná tökum á uppruna vandans, á því hvernig við getum sem best hjálpað sem flestum þeirra sem eru í raunverulegri neyð. Hér er þessu öfugt farið, vandinn fær að vaxa og vaxa og einu úrræðin og viðbrögðin eru þau að grípa til einhvers konar neyðarráðstafana til að geta haldið áfram að velta vandanum á undan sér án þess að sjá fyrir sér hvernig hlutirnir eiga að leysast til framtíðar. Áður voru stjórnvöld búin að ryksuga upp leiguhúsnæði til að hýsa hælisleitendur, búið er að kaupa töluvert af húsnæði og fylla það og auðvitað hafa þau haft mjög veruleg áhrif á húsnæðismarkaðinn með þessum aðgerðum sínum. Svo var ákveðið að leigja heilt hótel — ég held að það sé bara eitt enn sem komið er en ætli þau verði ekki fleiri miðað við hvernig þessi ríkisstjórn gengur fram — leigja öll herbergin af heilu hóteli til næstu ára. Og nú kemur aftur þetta mál, að í ljósi þess að ekki verði við neitt ráðið og þeirra úrræða sem ríkisstjórnin hafði gripið til með öllum þeim áhrifum sem þau hafa haft eigi að heimila það að breyta iðnaðar- og skrifstofuhúsnæði, atvinnuhúsnæði, í íbúðir og dvalarstaði fyrir hælisleitendur.

En þótt málið komi hér fram í annað sinn er ekki búið að hugsa það lengra en svo að það tekst ekki að nefna nema eitt hugsanlegt dæmi, fæðingarheimilið við Eiríksgötu, á sama tíma og minnt er á að spáin geri ráð fyrir að það þurfi húsnæði fyrir 460 manns í hverjum mánuði næstu misserin — 460 manns á mánuði — að meira en 100 bætist við á viku, og þetta er lausnin: Að heimila það að breyta iðnaðar- og skrifstofuhúsnæði í dvalarstaði. Hvaða húsnæði? Fæðingarheimilið við Eiríksgötu t.d. Engin svör og engar hugmyndir um annað.

Nú liggur það fyrir að víða er atvinnuhúsnæði þegar notað sem íbúðarhúsnæði og oft í heimildarleysi með þeim hættum sem því fylgja. Um það leyti sem þessi umræða var að hefjast hérna áðan bárust nýjar fréttir af bruna í iðnaðarhúsnæði þar sem fólk var búsett við Funahöfða í Reykjavík og enn er verið að slökkva þann eld í þessum töluðu orðum. Þá stendur til að heimila notkun slíks húsnæðis til búsetu. Og jú, svo fylgdi sögunni að í framhaldinu kæmi líklega frumvarp um að leyfa búsetu í húsnæði sem hefur ekki staðist kröfur og er óheimilt að búa í, vegna þess að ríkisstjórnin hefur engin tök á fasteignamarkaðnum eða húsnæðismarkaðnum eða gerir sér grein fyrir eðli hans og heldur áfram að sýna glærukynningar þar sem alltaf fjölgar húsunum og íbúðunum sem á að byggja í framtíðinni, en á sama tíma er bara samdráttur. Þessi ríkisstjórn gerir sér í þessu máli eins og svo mörgum öðrum enga grein fyrir eðli vandans sem við er að eiga því að með óbreyttri stefnu mun ásóknin í hæli á Íslandi ekki minnka. Hvað á þá að gera, þegar búið er að fylla iðnaðar- og skrifstofuhúsnæði og hótel og ryksuga upp leigumarkaðinn? Það á bara einhvern veginn að vonast til þess að þetta leysist af sjálfu sér fyrir 1. júní 2025.

Niðurstaðan er þessi: Það á að heimila það að breyta iðnaðar- og skrifstofuhúsnæði í íbúðarhúsnæði. Ríkisstjórnin hefur ekki hugmynd um hvar þetta húsnæði er að finna, ekki hugmynd um hvað það muni kosta að breyta húsnæðinu og tekur fram að ekki sé gert ráð fyrir beinum kostnaði. En hvað ætli það kosti, eins og hv. þm. Logi Einarsson kom aðeins inn á áðan í andsvari, að gera ásættanlegar breytingar á því skrifstofu- og iðnaðarhúsnæði sem kann að finnast einhvers staðar og vera laust þannig að það verði hæft til búsetu? Það mun kosta töluvert. Þegar búið er að finna húsnæðið og breyta því, sem tekur augljóslega einhvern tíma, sérstaklega þegar ekki er búið að finna húsnæðið enn þá, hvað er þá eftir af tímabilinu þar sem á að heimila þetta? Kannski ár í mesta lagi. Er þá markmiðið virkilega það að ráðast í dýrar framkvæmdir til að breyta iðnaðar- og skrifstofuhúsnæði til að það nýtist í nokkra mánuði, kannski eitt ár? Eða gerir ríkisstjórnin sér kannski grein fyrir því, eða a.m.k. embættismennirnir sem undirbjuggu þetta, að þótt talað sé um tímabundið úrræði verði það miklu lengra og muni vara áfram, þótt það sé þægilegra að kynna þetta sem tímabundna ráðstöfun af því að það er erfiðara að segja hlutina eins og þeir eru og blasa við?

Nú höfum við horft upp á það að ásókn í hæli á Íslandi hafi orðið hlutfallslega tuttuguföld á við Danmörku og stundum hafa raunar fleiri einstaklingar komið til að sækja um hæli á Íslandi heldur en í Danmörku á síðustu misserum, margfalt miðað við öll hin Norðurlöndin. Viðbrögð ríkisstjórnarinnar hafa heldur orðið til að ýta undir þessa þróun á meðan, eins og ég nefndi áðan, hin Norðurlöndin eru að reyna að ná tökum á ástandinu. Hér eru engir tilburðir til þess að ná tökum á nokkrum einasta hlut heldur bara vonin um að einhvern veginn lagist allt og fólk hætti að koma. En ástæðan fyrir því að fólk kemur er að miklu leyti sú, eins og menn gangast við og stjórnvöld í, held ég, öllum Evrópulöndum og Evrópulögreglan, að eðli hælisleitendastraumsins er gjörbreytt frá því sem áður var. Evrópulögreglan telur, ef ég man rétt, að 95% þeirra sem koma til álfunnar til að sækja hér um hæli komi á vegum gengja og smyglara sem selja þessar ferðir, og ríkisstjórn Íslands hefur gert Ísland að eftirsóknarverðri söluvöru hvað þetta varðar. En það að opna fyrir slíka starfsemi gerir okkur verr í stakk búin til að hjálpa fólkinu sem er í mestri neyð, sem við gætum gert svo miklu betur ef haldið væri utan um þetta af einhverju viti. Í staðinn er Íslandi breytt í söluvöru en menn eru alltaf jafn hissa á hversu mikill straumurinn er, gera ekkert til að ná tökum á honum en ætla nú að fylla iðnaðar- og skrifstofuhúsnæði af hælisleitendum. Það er ekki hægt að leysa þetta mál nema líta á eðli vandans sem við er að eiga því að ef það er ekki gert þá getum við í fyrsta lagi augljóslega ekki leyst málið, eða þessi ríkisstjórn, og í öðru lagi gerir það okkur miklu erfiðara fyrir að hjálpa fólki í raunverulegri neyð.

Hvað þá með að bíða bara og vonast eftir því að efnahagsástandið í öðrum löndum batni því að þá komi færri? Það yrði nú reyndar löngu búið að fylla alla fermetra af öllum gerðum húsnæðis á Íslandi ef það væri planið, en jafnvel þótt efnahagsástandið í heiminum lagist og fátækari lönd verði ríkari, og við eigum tvímælalaust að reyna að aðstoða við það eftir fremsta megni, þá mun það ekki leysa vandann. Það mun fjölga hælisleitendum því að eftir því sem hagur ríkja vænkast upp að ákveðnu marki þá fjölgar þeim sem fara frá landinu og leita hælis annars staðar þar sem lífskjör eru betri, því að þá fyrst hafa nógu margir efni á því að fara annað, efni á að kaupa ferðir hjá aðilum sem selja ferðir til Íslands í þúsundatali og er áætlun upp á 6.500 á þessu ári, hvernig sem það fer. En vandinn leysist ekki nema litið sé á eðli hans og því hvet ég þessa ríkisstjórn til að velta þessum málaflokki fyrir sér í alvöru.

Það blasir við landsmönnum núna að stjórnvöld ráða ekki við málaflokkinn. Innviðirnir eru að bresta. Heilbrigðiskerfið — menn finna nú aldeilis fyrir þessu þar. Menntakerfið, eins og í Reykjanesbæ þar sem nú er kennt á yfir 30 tungumálum — hefur það engin áhrif á menntakerfið að öðru leyti? Jú, að sjálfsögðu. Löggæsla og allir málaflokkar, húsnæðismarkaðurinn, eins og höfum rætt, verða nú fyrir áhrifunum af þessu stjórnleysi í málaflokknum. Meira að segja hafa tveir dómsmálaráðherrar Sjálfstæðisflokksins kallað þetta stjórnleysi. Það gerði fyrrverandi fjármálaráðherra líka, notaði orðið stjórnleysi. En þessi ríkisstjórn virðist vera algjörlega ófær um að bregðast við stjórnleysinu sem hún hefur oft og tíðum jafnvel ýtt undir og mun ýta undir enn frekar nú með þessum aðgerðum.

Ég verð að segja alveg eins og er að ég hef svo oft orðið fyrir vonbrigðum með úrræðaleysi ríkisstjórnarinnar í þessum málaflokki að jafnvel þegar afleiðingarnar af þessu vanhugsaða plani koma í ljós þá efast ég um að það dugi til að fá þau til að líta á raunveruleikann sem blasir við og breyta um stefnu. En það er hins vegar önnur saga að það er ekkert víst að allar afleiðingarnar af þessu komi í ljós fyrr en einhvern tíma löngu eftir að þessi ríkisstjórn er farin frá, og það er kannski farið að einkenna stefnu hennar á lokasprettinum að kynna stórkostleg áform sem eiga að verða einhvern tíma á næstu árum eða áratugum og halda áfram að velta vandamálunum, sérstaklega stærstu vandamálunum, á undan sér án þess að taka á þeim.


Ræðumaður: Bergþór Ólason

Herra forseti. Ég þakka hæstv. ráðherra svarið. Nú nefndi hæstv. ráðherra spá sem er sú hæsta sem ég hef heyrt nefnda, sem sagt efri mörk spár sem hæstv. ráðherra nefndi áðan, 6.500 á þessu ári. Þannig að miðað við að það sé horft til þessara lausna þá finnst mér blasa við að það verði farið að teygja þessa lausn býsna víðar heldur en til opinberra eigna. Hvernig sér ráðherra fyrir sér að þetta samstarf verði útvíkkað? Verða einkaaðilar þá orðnir lykilaðilinn hvað þessa húsnæðisöflun varðar? Og svona til að átta sig á áhrifunum sem framkallast með þessu hefur nokkrum sinnum komið í umræðuna fyrrverandi sendiráð Bandaríkjanna uppi á Laufásvegi. Ég gef mér að hæstv. ráðherra þekki til þess máls í ljósi þess hversu oft það hefur komið upp í umræðunni. Mun þá t.d. slík eign strax detta inn sem lausn í þessu samhengi?


Ræðumaður: Bergþór Ólason

Herra forseti. Ég þakka hæstv. ráðherra framsöguna. Það er nú stuttur tími þannig að ég kem mér beint að efninu. Hér segir í greinargerð frumvarpsins á bls. 7 í 2. kafla að, með leyfi forseta:

„Samkvæmt nýjustu greiningu Vinnumálastofnunar má gera ráð fyrir að bæta þurfi við húsnæði fyrir um 460 manns í hverjum mánuði á þessu ári …“

Nú nefndi hæstv. ráðherra nokkra húsnæðiskosti í framsögu sinni en þeir duga ekki í langan tíma miðað við þetta mat Vinnumálastofnunar. Hefur farið fram mat á því húsnæði sem ríkissjóður hefur tak á og hvað dugar það til margra mánaða miðað við þetta mat og þessa greiningu Vinnumálastofnunar um að það þurfi húsnæði fyrir 460 manns í hverjum mánuði út þetta ár?


Ræðumaður: Bergþór Ólason

Herra forseti. Af umræðunni að dæma er þunginn fullmikill víða hér á landi á ferðamannastöðum. Ef við setjum þetta aðeins í samhengi, ekki að ég sé að leggja til að við reynum að ná því marki að þéttleiki gesta verði sambærilegur á þeim stað sem ég ætla að nefna nú, þá koma á Louvre-safnið í Frakklandi 7,5 milljónir gesta á hverju ári, 30.000 manns á dag. Louvre-safnið er eiginlega alveg nákvæmlega jafn stórt og Smáralindin, örlítið minna. Hefur okkur ekki eitthvað mistekist líka hvað varðar stýringu á þessum vinsælustu svæðum okkar? Við sjáum bara svæði síðan í hina röndina, Vestfirðina og mörg svæði á Norðurlandi og Austurlandi, sem hafa gríðarmikið rými og mikið svigrúm til að bæta við sig miklum fjölda gesta án þess að þar reyni á svæðin. Það var nefnt hér áðan að það væru 5.000 manns að koma á Þingvelli á dag. Ég trúi ekki öðru en að okkur geti tekist að bæta stýringuna. Þó að það sé mikilvægt að koma ferðamönnum víðar um landið en nú er orðið þá held ég að við verðum líka að skoða hvort okkur séu ekki að einhverju marki mislagðar hendur á þessum vinsælustu svæðum landsins þar sem upplifun ferðamanna og heimamanna sömuleiðis er að þrýstingurinn sé orðinn mikill. Ef við setjum það í samhengi við þessa stóru ferðamannastaði erlendis þá ætti þetta að vera viðráðanlegt verkefni í öllu samhengi. Ég held að það sé nauðsynlegt í þeirri vinnu sem fer fram inni í ráðuneytinu hjá hæstv. ráðherra að þetta atriði sé skoðað.


Ræðumaður: Bergþór Ólason

Herra forseti. Ég vil fyrst þakka málshefjanda fyrir að opna þessa ágætu umræðu. Mig langar að einblína á eina af spurningum málshefjanda sem snýr að því hvernig hægt sé að stuðla að betri dreifingu ferðamanna.  Það hefur verið komið inn á það í nokkrum ræðum hér á undan en það blasir við af þeim skilaboðum sem berast frá stjórnvöldum nú um stundir, bæði í gegnum fjármálaáætlun og gildandi samgönguáætlun, að það er mismikil áhersla sem á þetta er lögð.

Ég vil í þessu samhengi nefna eitt dæmi, eitt mál, sem er tenging Suðurlands og Vesturlands um Uxahryggi sem er framkvæmd sem komst á rekspöl í byrjun aldarinnar á grundvelli þess að þar væri um ferðamannaleið að ræða sem tengdi saman Suðurland og Vesturland, Suðurland þá strax augljóslega með töluvert mikinn þunga er varðar ferðamenn. En þarna var augljós tenging frá Þingvöllum yfir á Vesturlandið, annaðhvort Húsafell eða niður í Lundarreykjadal og í Borgarfjörð, en það er eins og áhuginn á því að tengja þessi svæði saman hafi horfið.

Nú finnum við okkur í þeirri stöðu að það er sérstakur rökstuðningur fyrir því að Vesturland fái hartnær ekkert framkvæmdafé til stofnvegaframkvæmda næstu fimm árin að umferðarþunginn sé bara svo mikill á Suðurlandi. Við verðum að horfa á þetta heildstætt og eitt af því sem við þurfum að gera til að auðvelda dreifingu ferðamanna er auðvitað það að tengja betur saman svæðin eins og í þessu tilfelli Suðurland og Vesturland með góðri tengingu um Uxahryggi. Verkið er hálfnað en það þarf að klára það. Í augnablikinu er ekkert sem bendir til þess að það sé á stefnuskrá ríkisstjórnarflokkanna.


Ræðumaður: Sigmundur Davíð Gunnlaugsson

Herra forseti. Hafi fyrirspurn mín verið einhvers konar stjórnmálaskýring þá var svar hæstv. ráðherra hvorki svar né skýring því að hæstv. ráðherrann svaraði í raun engu. Og jú, ég myndi alveg sætta mig við það að ríkisstjórnin félli, ég skal viðurkenna það, en það sem er mikilvægara er að ríkisstjórnin fari að taka sér tak, fari að leysa sín ágreiningsmál og vinna að hag þjóðarinnar. Hér gat hæstv. forsætisráðherra ekki gefið eitt svar, ekki eitt dæmi um ágreiningsmál þessarar ríkisstjórnar sem hefði verið leyst. Jú, menn ætla áfram að vinna í því að leysa úr málum, það á áfram að hafa áhyggjur af verðbólgunni og útlendingamálin eru óleyst mál og við höfum áhyggjur af því að það sé óleyst. En ekki eitt svar, eftir allt sem á undan er gengið, um eitt mál sem þessi ríkisstjórn hefur leyst sín á milli og getur kynnt okkur einhverja stefnu til að ræða hér í þinginu og annars staðar og helst auðvitað vera landsmönnum til hagsbóta. — Ekki eitt mál sem ríkisstjórnin náði saman um undanfarna daga.




Ræðumaður: Sigmundur Davíð Gunnlaugsson

Herra forseti. Þegar Bjarni Benediktsson vék úr embætti fjármálaráðherra lýstu bæði þingflokksformaður Vinstri grænna og hæstv. forsætisráðherra því yfir að þetta hefði verið rétt ákvörðun og fögnuðu henni. Þá sér hver maður að það hefur væntanlega ekki verið að vænta mikils stuðnings úr herbúðum Vinstri grænna ef fyrrverandi fjármálaráðherra hefði tekið aðra ákvörðun. Svo ímynduðu einhverjir sér — ég skal viðurkenna, herra forseti, að ég var einn af þeim — að þessu myndi fylgja einhver svona frekari endurskipulagning í ríkisstjórninni og menn myndu vilja nota tækifærið til þess að skerpa á áherslum sínum. En það eina sem við sáum var haustferð ríkisstjórnarinnar á Þingvelli sem var tilkynnt sem svo að þar ætti að hrista menn saman og jú, kannski skerpa á áherslum en aðallega ná samstöðu um í hvað stefndi. Og hvað kom út úr þessari ferð? Það kom reyndar fram áður en ferðin hófst að þar yrðu ekki rædd ráðherramál, það væri fyrir aðra að finna út úr því, en það átti þó að ræða aðeins um verðbólguna og annað ágreiningsmál; útlendingamálin. Að ferðinni lokinni kom á daginn að útlendingamálin hefðu ekki verið nefnd og hún væntanlega ekki snúist um annað en að hrista menn saman og stilla saman strengi í þeim skilningi að allir ættu að segja eftirfarandi, að þetta hefði verið rosalega gaman og allir væru vinir. Og jú, svo mættu hæstv. ráðherrar á blaðamannafund og sögðust hafa komist að þeirri niðurstöðu að ja, þeir yrðu eiginlega bara að starfa saman áfram, það væri ekki um annað að ræða. Því spyr ég hæstv. ráðherra: Hvernig verður með útlendingamálin? Verður bara stefna Vinstri grænna ofan á þar, til að mynda nýjustu ákvarðanir hæstv. félagsmálaráðherra? Og er eitthvert mál, er eitt ágreiningsmál ríkisstjórnarinnar sem er búið að leysa núna? Getur hæstv. forsætisráðherra nefnt eitt slíkt mál?


Ræðumaður: Bergþór Ólason

Frú forseti. Ég þakka hæstv. samgönguráðherra eða innviðaráðherra, það hefst einn daginn að festa nýju orðin í minni, andsvarið.. Enn stend ég á gati varðandi það hvernig 2+2 vegur í stokk á að hafa miklu meiri umferðarrýmd og afkastagetu heldur en 2+2 vegur á yfirborði. Það sem ég held að sé staðan er að það er verið nýta Sæbrautarstokkinn eða þær hugmyndir sem þar eru uppi til þess að tefja áform og undirbúning Sundabrautar. Það er grafalvarlegt ef menn geta ekki sýnt fram á það með óyggjandi hætti að þarna verði einhver grundvallarbreyting á hvað varðar téðan Sæbrautarstokk. Sundabrautin hefur verið þannig þrautaganga áratugum saman að við verðum að gera allt sem við getum til að koma því verkefni áfram. Það að leggja stein í götu þess verkefnis með því að nátengja það mögulegum Sæbrautarstokki — sem voru mislæg gatnamót á þeim tíma, það er verðmiðinn sem fer inn í samgöngusáttmálann þannig að það er ekki lengra síðan en það, 2019, að áform voru uppi um mislæg gatnamót á þessum stað og þá er Sundabrautin búin að vera í umræðu í áratugi. Hvað breyttist svona stórkostlega og hvað breytist með því að hafa akreinarnar tvær í hvora átt yfirbyggðar í staðinn fyrir að þær séu undir berum himni? Það er mér algjörlega óskiljanlegt, kannski er það skilningsleysi mitt, ég veit það ekki en a.m.k. fengust ekki svör við því hjá hæstv. ráðherra. En það verður áhugavert að reyna að ná því fram hjá umferðarsérfræðingunum sem vísað er til fyrir umhverfis- og samgöngunefnd.


Ræðumaður: Bergþór Ólason

Frú forseti. Ég þakka hæstv. ráðherra andsvarið. Fyrst varðandi gjaldtökuna. Ef þetta er svona einfalt er auðvitað enn meiri galli að þetta sé ekki komið fram nú þegar og áhyggjuefni að ráðherra viti ekki hvenær megi eiga von á þessu. En að Sundabraut og Sæbrautarstokki, af því að hæstv. ráðherra spurði mig nú þótt hann sé nú farinn úr salnum — ég tala kannski bara um veðrið þangað til athyglin er komin hingað inn aftur. Þarna mætir hæstv. ráðherra aftur. Ég veit að ég er ekki í stöðu til að spyrja en ég reikna með að ráðherra komi hér upp aftur, en ætla nú samt að prófa hvort ég fái svar: Mun akreinum á Sæbraut fjölga? Minn skilningur er sá að í dag eru tvær akreinar í hvora átt á Sæbraut og eftir að stokkurinn er kominn upp í fullri stærð og vídd samkvæmt áformum Betri samgangna ohf. þá verða þar tvær akreinar í hvora átt. Kannski er skilningsleysi mínu á samgöngumálum um að kenna en ég sé ekki þá miklu auknu umferðarrýmd sem kemur til með þeirri breytingu að setja 2+2 Sæbraut í stokk og skilja þar eftir 2+2 Sæbrautarstokk. Þetta eru jafn margar akreinar í báðar áttir þannig að ég skil hreinlega ekki með hvaða hætti það eitt og sér verður björgun gagnvart þeirri umferð sem kemur af Sundabrautinni inn á Sæbraut.


Ræðumaður: Bergþór Ólason

Frú forseti. Ég þakka hæstv. innviðaráðherra fyrir framsöguna hér í tengslum við framlagningu samgönguáætlunar. Til að byrja á jákvæðum nótum þá vil ég hrósa fyrir þessa breyttu framsetningu, að vera með þetta í einu skjali, það auðveldar að ná utan um það sem verið er að leggja til.

Ef við byrjum aðeins á því að reyna að horfa á stóru myndina þá erum við auðvitað í þeirri stöðu núna að vilja koma verklegum samgönguframkvæmdum áfram á sama tíma og reynt er að vinna gegn þeim verðbólguþrýstingi sem er í kerfinu núna. Að því sögðu þá verðum við auðvitað að hafa það í huga þegar við erum að horfa á 15 ára áætlun eins og hér liggur fyrir að það þarf að vera meiri festa í seinni áætlunartíma heildarplaggsins  en kannski oft hefur verið. Ég hef oft lýst því sem svo að þriðja áætlunartímabilið sé meira eins og minnispunktar  en raunveruleg plön um aðgerðir. En varðandi það sem snýr að slagnum við verðbólguna þá er svo stutt inn í þann tíma sem við horfum á hér í þessu plaggi að það má eiginlega segja að sá slagur sé svolítið innan skekkjumarka hvað hinar eiginlegu framkvæmdir  varðar. Við verðum að líta á þetta plagg sem hefðbundna áætlun eins og hún væri komin fram án þess að verðbólgusjónarmiðin ættu við en með þau auðvitað í huga. En við þekkjum það bara að hliðrum framkvæmda er með þeim hætti að alltaf er einhverju skákað til.

Ef við byrjum á höfuðborgarsvæðinu er það auðvitað galli að endurskoðun samgöngusáttmála höfuðborgarsvæðisins liggur ekki fyrir núna þegar þetta mál er rætt. En sú vinna mun örugglega liggja fyrir áður en málið verður tekið hér til 2. umræðu þannig að þá höfum við gleggri mynd og þeir nefndarmenn sem sitja í umhverfis- og samgöngunefnd sjá með skýrari hætti hvernig málum vindur þar fram.

En af því að hæstv. innviðaráðherra hefur verið duglegur að koma upp í andsvör hingað til, eða hvort sem hann kemur í ræðu í lok umræðunnar, þá er atriði sem ég verð að fá að nefna hér. Núna er verið, að mér heyrist, að tengja saman áform um undirbúning Sundabrautar annars vegar og það að Sæbrautarstokkur komist til framkvæmda í tengslum við samgöngusáttmála höfuðborgarsvæðisins. Ég sé ekki þá tengingu sem réttlætir það að mögulegur dráttur á Sæbrautarstokki — sem hefur auðvitað margfaldast í umfangi frá því að verðmiðinn var settur á það verkefni þegar samgöngusáttmálinn var undirritaður 2019 — og sé ekki hvaða röksemd það ætti að vera að tafir, möguleg grundvallarbreyting á Sæbrautarstokki,  hafi áhrif á Sundabrautina. Það væri áhugavert, ef hæstv. innviðaráðherra hefur tækifæri til hér á eftir, að heyra um sýn ráðherrans hvað þetta tiltekna atriði varðar.

Síðan er auðvitað ekki annað hægt en að gagnrýna, á sama tíma og við tölum hér um tafir á höfuðborgarsvæðinu hvað umferðarflæði varðar, ljósastýringarmál og bætta útfærslu á þeim, að þrengingar gatna og annað slíkt viðgangist sem aldrei fyrr á þeim svæðum sem Reykjavíkurborg hefur vald yfir.

Áfram um samgöngusáttmála höfuðborgarsvæðisins. Það er auðvitað galli, eins og hæstv. ráðherra kom inn á hér fyrr í dag, að framlagning frumvarpa varðandi gjaldtöku og grundvöll þeirra hafi tafist eins og raunin er. En það verður áhugavert að sjá með hvaða hætti útfærslurnar verða. Ef ráðherra hefur tækifæri til væri gott að heyra hvenær við megum eiga von á því að geta séð með hvaða hætti þessi mál verða lögð upp.

Hæstv. ráðherra spurði í andsvari áðan við Eyjólf Ármannsson, hv. þingmann Flokks fólksins, þegar var verið að ræða skiptingu vegafjár á milli svæða — ráðherra leiðréttir mig ef ég hef rangt eftir honum en ég held að ég hafi þetta efnislega rétt —   hvort hann væri að leggja til að það yrði tekið af öðrum svæðum til þess að styðja við þau svæði sem hv. þingmaður, í þessu tilviki Norðvesturkjördæmis, hafði gagnrýnt að væru með lágar fjárveitingar, m.a. til Vesturlands og Norðurlands vestra, rétt um 700 millj. kr. á hvort svæði í heildina hvað stofnvegaframkvæmdir varðar á næstu fimm árum. Ráðherrann spurði hvort tillagan væri að taka af öðrum svæðum. Í þessu samhengi verður auðvitað að skoða heildarmyndina. Það má auðvitað segja svona í léttum tóni að það sé dálítið Suðurland gagnvart rest þegar þessi skipting er skoðuð á áætluninni sem hér liggur fyrir. Og þá verður auðvitað að hafa í huga þá miklu innviðaskuld sem safnaðist upp yfir áratugina vestur á fjörðum. Við erum núna að koma okkur úr skömm gagnvart því svæði hvað framkvæmdaþungann þar varðar undanfarin ár.

Síðan er mál sem ég hafði hreinlega ekki áttað mig á fyrr en nýlega sem snýr að því að hluti varaflugvallargjaldsins sé ætlaður í uppbyggingu nýrrar flugstöðvar í Reykjavík. Er það staðan og liggur sú ákvörðun fyrir eins og málið horfir við samgönguráðherra, að þeir fjármunir verði nýttir í það? Þetta hefur verið nefnt sem haganleg einkaframkvæmd, til þess að gera auðveld til fjármögnunar, á sama tíma og við horfum á mikla viðhaldsþörf og uppbyggingarþörf í tengslum við varaflugvallahlutverkið, sérstaklega vallanna á Akureyri og Egilsstöðum.

Ef við horfum á framkvæmdahluta þingsályktunartillögunnar eins og hún liggur fyrir til næstu fimm ára þá er það í raun þannig að obbinn af þeim stóru verkefnum sem eru í gangi, ef við tökum Vestfirðina a.m.k. að hluta til út fyrir sviga, eru verkefni sem áform voru um að væri í meginatriðum lokið á þessum tímapunkti. Nú er ég ekki í stöðu til að leggja spurningar fyrir hæstv. ráðherra en það verður auðvitað að skoðast og hv. umhverfis- og samgöngunefnd þarf að skoða í þessu samhengi með hvaða hætti ónýttar fjárveitingar sem ekki hefur tekist að nýta hingað til koma til ráðstöfunar og nýtingar hvað þessi verkefni varðar sem, eins og ég segi, hafa verið á áætlun með þeim hætti að þeim ætti að meginhluta til að vera lokið nú þegar.

Aðeins að lagaramma gjaldtöku. Ég hef gagnrýnt það hér í þinginu að það sé fyrirhuguð þreföld viðbótargjaldtaka umfram hina almennu í tengslum við hugmyndir um sérstaka gjaldtöku. Það er gjaldtaka í tengslum við samvinnuverkefnin, PPP-verkefnin, það er gjaldtaka í tengslum við öll jarðgöng á landinu, bæði þegar grafin og ný, og síðan eru það þessi tafagjöld á höfuðborgarsvæðinu. Það er eiginlega alveg ómögulegt, eins og ég kom inn á hér áðan, að við þingmenn sjáum ekki stóru myndina og sýnina á það með hvaða hætti ríkisstjórnin og innviðaráðherra ætla sér að leggja þessi mál fram þegar verið er að taka ákvörðun um og ræða samgönguáætlun eins og hún liggur fyrir í umhverfis- og samgöngunefnd. Ég bara hvet hæstv. innviðaráðherra og væntanlega í samstarfi við fjármálaráðherra þess tíma, þó að auðvitað setji fréttir dagsins það kannski í tímabundið uppnám, til að leggja þær megintillögur fram eins fljótt og nokkur kostur er því þær skipta auðvitað verulegu máli í þessu samhengi.

Hér að endingu get ég ekki annað en haldið því til haga að það verður ekki við það búið að fjárveitingar til Vesturlands sérstaklega og Norðurlands vestra sömuleiðis, ef við horfum á gömlu svæðaskiptinguna, séu jafn snautlegar og hér er teiknað upp. Þá verður það auðvitað ekki gert nema með því að hnika fjárveitingum til og það er auðvitað eins og við blasir mjög misskipt á milli svæða eins og þetta liggur núna.


Ræðumaður: Bergþór Ólason

Frú forseti. Af umræðunni má meta það sem svo að líkurnar á því að mikil eignasala eigi sér stað á líftíma þessarar ríkisstjórnar séu hóflegar. Ég hef áhyggjur af því að í umræðunni hérna sé verið að grauta saman rekstri og fjárfestingu hins opinbera. Hér hefur verið talað um rekstrarþátt sem snýr að heilbrigðisþjónustu. Hefur einhver hér inni það á tilfinningunni að aðgengi almennings að heilbrigðisþjónustu sé betra núna heldur en það var fyrir nokkrum árum síðan? Þessi þróun er að verða á sama tíma og einkarekstri var hér um bil úthýst með öllum mögulegum ráðum á síðasta kjörtímabili. Þetta er það sem snýr að rekstrinum. Við verðum að gæta þess að fara vel með ríkiseignir en við þurfum jafnframt að reyna að gangast við því og horfast í augu við það að ríkið er ekkert endilega sérstaklega góður eigandi að verðmætum, hvort sem þau eru efnisleg í fasteignum, vegakerfi, dreifikerfi raforku og þar fram eftir götunum. Þó að ég sé ekki að leggja til sölu þessara innviða þá vil ég bara undirstrika að ríkið hefur ekki verið að standa sig vel hvað varðar viðhald og uppbyggingu í þessum efnum. En síðan þegar kemur að bankarekstri, rekstri flugstöðvar og fleiri slíkra þátta þá virðast stjórnendur oft og tíðum dálítið valsa þar um eins og þetta sé þeirra eigin eign. Við sáum það bara síðast þegar Betri samgöngur ohf. fengu úthlutað Keldnalandinu. Það var sérstök áhersla á það þegar félagið var stofnað að það yrði gerð sérstök greining á því hvort þar yrði komið fyrir mögulegri sjúkrahússtarfsemi til framtíðar. Í þeim gögnum sem birt hafa verið síðustu tvær vikur í tengslum við hönnunarsamkeppni þar sé ég þess engin merki að slík greining hafi farið fram og sannarlega er ekki gert ráð fyrir því að þar geti næsti stóri spítali höfuðborgarsvæðisins verið settur niður. Þetta á það til að fara í einhvers lags sjálfstýringu sem skilar sér aldrei í góðri meðferð á ríkiseignum, því miður.


Ræðumaður: Bergþór Ólason

Frú forseti. Það hefur verið áhugavert að hlusta á þær ræður sem fluttar hafa verið í þessari umræðu. Það dregur fram hversu ósammála stjórnarflokkarnir eru hvað varðar þessi málefni, þ.e. meðferð ríkiseigna og nýtingu þeirra. Mig langar aðeins að fara í aðra átt með þessa umræðu. Stóra myndin í þeim efnum er hversu vondur, hversu lélegur eigandi ríkissjóður getur verið þegar kemur að raunverulega verðmætum eignum. Við sjáum það víða. Ég ætla kannski að leyfa mér að gagnrýna hér sérstaklega þá ohf.-væðingu sem átti sér stað, ætli það séu ekki komin rétt um 15 ár síðan, þó að ég efist nú um að það sé raunverulega verið að ræða hér um það að selja nokkurt þeirra fyrirtækja. En manni finnst maður oft sjá tilhneigingu til þess að starfsmenn og stjórnir þeirra félaga hanteri þau dálítið eins og þau séu þeirra eigin eign.

Mig langar bara til að taka eitt lítið dæmi sem mér finnst oft vera hvað mest áberandi. Kannski er það af því að maður veitir því mesta athygli þegar maður fer þar um. En til að mynda Isavia, þar virðast áhugamál stjórnenda og starfsmanna vera í forgrunni á löngum stundum, frekar en það að reka flugstöðina með eins hagkvæmum og skilvirkum hætti og nokkur kostur er. Hæstv. fjármálaráðherra kom inn á það í ræðu sinni hér áðan að það kæmi til skoðunar að fá inn meðeiganda að Isavia, sem væri þá væntanlega sérhæfður fjárfestir í sambærilegum rekstri. Mig langar, ef hæstv. ráðherra gefur tækifæri til og hefur svigrúm til í seinni ræðu sinni, að velta því upp hvort það hafi eitthvað verið skoðað að hreinlega bjóða út reksturinn þannig að þá fengist inn með sama hætti sérfræðiþekking hvað varðar rekstur flugvalla. Ég hef lúmskan grun um að meðferð eigna ríkisins myndi ekki verða verri með því að þar kæmu inn rekstraraðilar sem væru að höndla með eigið rekstrarfé en ekki að slá sig til riddara á kostnað skattborgara.


Ræðumaður: Sigmundur Davíð Gunnlaugsson

Herra forseti. Hæstv. forsætisráðherra Íslands vísar í afstöðu íslenskra stjórnvalda og á þá væntanlega við færslu á Twitter, eða X, frá hæstv. utanríkisráðherra, sem var ekkert algerlega afdráttarlaus en þó gagnvart þessum tilteknu hryðjuverkum. En ég er að spyrja hæstv. ráðherra. Ég er að spyrja hæstv. forsætisráðherra, Katrínu Jakobsdóttur, hvort hún fordæmi Hamas-samtökin og hryðjuverkaárás þeirra á Ísrael og þá sem styðja eða afsaka þessa árás. Einnig hafa fjölmörg lönd og höfuðborgir landa brugðist við með því að lýsa upp stjórnbyggingar og aðrar stórbyggingar með fánalitum Ísraels. Þetta hefur oft verið gert í gegnum tíðina, stundum kannski ekki skipt miklu máli og litið út eins og dyggðaflöggun, en þegar Þjóðverjar lýstu upp Brandenborgarhliðið í fánalitum Ísraels þá skipti það máli og flestar borgir á Vesturlöndum hafa gert slíkt hið sama. Kemur til greina að mati hæstv. forsætisráðherra að lýsa upp stjórnarráðsbygginguna í fánalitum Ísraels?


Ræðumaður: Sigmundur Davíð Gunnlaugsson

Herra forseti. Um helgina varð Ísrael fyrir mestu hryðjuverkaárás í sögu landsins. Yfir 1.000 hryðjuverkamenn Hamas-samtakanna brutust yfir landamærin inn í Ísrael til að drepa þar fólk af handahófi. Um 260 ungmenni hið minnsta voru drepin á tónlistarhátíð sem helguð var friði. Svo var farið inn í íbúðahverfi, gengið hús úr húsi og fólk myrt á heimilum sínum, konum nauðgað og fólki, m.a. börnum, rænt. Á meðan var þúsundum eldflauga skotið á Ísrael. Enn er óljóst hversu margir féllu í þessari hryðjuverkaárás, alla vega yfir 800, miklu fleiri særðust og það er ekki vitað hversu margir voru teknir í gíslingu. Síðan þá og raunar strax eftir þessar hörmungar lýstu nánast allir þjóðarleiðtogar Vesturlanda, og reyndar fleiri, yfir fordæmingu á þessum hryðjuverkum og Hamas.

Því spyr ég hæstv. forsætisráðherra Íslands: Fordæmir hæstv. ráðherra Hamas og þessi hryðjuverk? Ég er ekki að spyrja hæstv. ráðherra hvort hann fordæmi ofbeldi almennt, það gera flestir, og hvort hæstv. ráðherra vilji sjá frið. Það gera flestir líka. En getur hæstv. forsætisráðherra Íslands tekið undir með öðrum þjóðarleiðtogum á Vesturlöndum og fordæmt afdráttarlaust Hamas-samtökin, hryðjuverk þeirra og þá sem afsaka þessi hryðjuverk eða styðja jafnvel?


Ræðumaður: Bergþór Ólason

Herra forseti. Ég þakka hæstv. forsætisráðherra svarið. Nú er Mannréttindaskrifstofa Íslands samkvæmt upplýsingum á heimasíðu með svona tvo til þrjá starfsmenn þannig að þessar 39 millj. kr. sem þaðan koma eru nú ábyggilega meginþorri þeirrar fjármögnunar sem starfsemin hefur. Má reikna með því að Mannréttindaskrifstofa Íslands og verkefni hennar leggist af við þessar breytingar? Hefur það verið skoðað eða er ætlunin að fjármagna þá starfsemi með öðrum hætti úr opinberum sjóðum? Og ef ráðherra vinnst tími til væri kannski áhugavert að heyra með hvaða hætti greining fór fram á því hvort þessum verkefnum hefði mögulega getað verið komið fyrir annars staðar í stað þess að búa til nýja ríkisstofnun með þessu frumvarpi.


Ræðumaður: Bergþór Ólason

Herra forseti. Ég þakka hæstv. forsætisráðherra framsöguna. Mig langar að spyrja hæstv. ráðherra út í að það er tilgreint í mati á áhrifum í greinargerð frumvarpsins að heildarkostnaður við rekstur Mannréttindastofnunar Íslands verði 223,9 milljónir á ári og að gert sé ráð fyrir að hægt verði að millifæra fjárheimildir á milli málefnasviða að fjárhæð 180 milljónir og vísað er í kafla 2.2. En það eru ekki nema 39 milljónir sem koma úr samningnum við Mannréttindaskrifstofu Íslands og 141 milljón þar eftir árlega miðað við þessar áætlanir. Úr hvaða hornum verður sópað í því samhengi?


Ræðumaður: Bergþór Ólason

MorgunblaðinuFrú forseti. Ólöglegur samningur Samkeppniseftirlitsins og matvælaráðuneytisins hefur verið tekinn upp í þinginu tvisvar þessa vikuna. Nú hefur bæst við í þetta furðuverk allt saman viðtal við Svein Agnarsson, formann stjórnar Samkeppniseftirlitsins, sem birtist í síðastliðinn þriðjudag. Fyrir þá sem ekki hafa fylgst með málinu þá gengur þetta að einhverju marki út á það að reyna að leiða fram hvor aðilinn segir ósatt í málinu, hæstv. matvælaráðherra eða forstjóri Samkeppniseftirlitsins, varðandi það hver hafði frumkvæði að þessari vinnu. Hér segir, í þessu viðtali við stjórnarformann Samkeppniseftirlitsins síðastliðinn þriðjudag, með leyfi forseta:

„Matvælaráðuneytið fól okkur að vinna verkefnið og skoða útgerðina gegn greiðslu.“

Getur þetta verið nokkuð skýrara núorðið? Þegar stjórnarformaður Samkeppniseftirlitsins lýsir þessu með þeim hætti sem hér er gert er auðvitað engin ástæða til annars og í rauninni nauðsynlegt fyrir okkur hér í þinginu að reyna að leiða þetta mál í jörðu þannig að hið sannasta í málinu liggi fyrir. Maður hlýtur sömuleiðis að velta fyrir sér hvers vegna þetta leikrit er sett upp og reyna að teikna upp þá mynd að Samkeppniseftirlitið hafi haft frumkvæði að þessari úttekt og þessari rannsókn sem hefur nú fengið þá rassskellingu sem raunin er. Ég vil hvetja hæstv. forseta til þess að líta til með þessu atriði með þeim hætti að okkur gefist tækifæri til að leiða það fram hér í þinginu hvor þessara embættismanna og ráðherra er að fara rétt með í málinu því að þessi orð stjórnarformanns Samkeppniseftirlitsins draga upp enn skýrari mynd en áður var tiltæk.


Ræðumaður: Sigmundur Davíð Gunnlaugsson

Herra forseti. Það var ekki annað að heyra á hæstv. matvælaráðherra en að ráðherrann vildi einfaldlega að þessi rannsókn, sem ráðherrann hafði frumkvæði að, héldi áfram eins og ekkert hefði í skorist og ætlaðist til þess að þingið borgaði. Sá málflutningur er í samræmi við afstöðu Samkeppniseftirlitsins. Hver er afstaða ráðherrans sem fer með málefni Samkeppniseftirlitsins til þeirra ákvarðana eða þeirrar stefnu? Í öðru lagi hvet ég hæstv. ráðherra til að svara hinum spurningunum tveimur sem ég spurði hér áðan. Finnst ráðherra það ásættanlegt að ríkisstofnun æski þess að fá upplýsingar um hvernig hluthafar í fyrirtækjum greiða atkvæði? Er hæstv. ráðherra sáttur við að eftirlitið gangi svo langt? Loks hvet ég hæstv. ráðherra til að halda þinginu upplýstu um gang mála í ljósi þess sem á undan er gengið.


Ræðumaður: Sigmundur Davíð Gunnlaugsson

Herra forseti. Áfrýjunarnefnd samkeppnismála komst að mjög afdráttarlausri niðurstöðu um það að rannsókn sem hæstv. matvælaráðherra og Samkeppniseftirlitið réðust í stenst enga skoðun, væri ekki lögmæt, það hvernig til hennar var stofnað og hvernig að henni var staðið. Nú heyrir þessi stofnun ekki undir matvælaráðherra og því liggur beinast við að spyrja hæstv. menningar- og viðskiptaráðherra: Hvað finnst hæstv. ráðherra um niðurstöðu áfrýjunarnefndarinnar? Hvaða viðbrögð kallar þetta á að mati hæstv. ráðherra?

Einnig vil ég spyrja sérstaklega út í það atriði sem kom fram í umfjöllun um þessa ólögmætu rannsókn, það að stofnunin hafi leitast eftir því að fá upplýsingar um hvernig menn greiddu atkvæði á aðalfundum, jafnvel í leynilegri atkvæðagreiðslu. Það þótti nú til siðs hjá fyrirtækjum að fá utanaðkomandi lögmenn til að halda utan um atkvæðagreiðslur á aðalfundum og eyða síðan kjörgögnunum þannig að stjórnendur fyrirtækjanna gætu ekki fundið út hvernig hluthafar þeirra hefðu greitt atkvæði. En þarna er ríkisstofnun að fara fram á upplýsingar um hvernig menn greiddu atkvæði á fundum fyrirtækjanna. Er þetta eðlilegt að mati hæstv. ráðherra? Og loks spyr ég um afstöðu hæstv. ráðherra til málflutnings bæði Samkeppniseftirlitsins og hæstv. matvælaráðherra þess efnis að þessir aðilar vilja einfaldlega að rannsóknin haldi áfram eins og ekkert hafi í skorist en ætlast reyndar til að Alþingi afgreiði meira fjármagn í vinnuna.


Ræðumaður: Bergþór Ólason

Frú forseti. Ég þakka fyrir þá umræðu sem hér fer fram í tengslum við framlagningu þessa máls sem hv. þm. Andrés Ingi Jónsson er fyrsti flutningsmaður að, um breytingu á ýmsum lögum vegna banns við hvalveiðum. Hv. þm. Andrési Inga Jónssyni kemur nú að líkindum ekki á óvart að ég deili ekki skoðun hans á þessu máli og meðflytjendum hans á málinu sem eru allnokkrir og koma nú nokkur nöfn þarna á óvart. Það verður áhugavert að sjá með hvaða hætti þessu máli vindur fram í meðförum þingsins.

Kannski við byrjum á að draga upp stóru myndina í málinu og atburði sumarsins, ef svo má segja, sem ég gef mér að séu tilefni þess frumvarps sem hér liggur fyrir. Eins og allir þekkja tók hæstv. matvælaráðherra, skömmu eftir að þing var sent heim með hraði í annarri viku júní, þá ákvörðun að innleiða tímabundið bann við hvalveiðum á grundvelli þess sem strax kom á daginn og blasti við að voru mjög illa grundaðar stjórnvaldsákvarðanir. Rannsóknarskyldu var ekki sinnt og ótal margt mætti telja upp sem ég ætla ekki að nefna hér um þessar ákvarðanir Svandísar Svavarsdóttur. En af því að hv. þm. Arndís Anna Kristínardóttir Gunnarsdóttir nefndi hér áðan nýtilkominn áhuga sumra þingmanna á stjórnarskrárvörðum atvinnuréttindum og atvinnufrelsi þá er það þannig að a.m.k. sá sem hér stendur nálgast slík mál ekki af neinni léttúð. Það er algjört frumskilyrði að þeir sem njóta þeirrar stöðu að vera ráðherrar í málaflokkum þar sem atvinnuréttindi eru undir nálgist slík mál af varfærni og af virðingu. Því fer mjög fjarri að mínu mati að sú nálgun hafi verið viðhöfð í framgöngu matvælaráðherra í þessu máli.

Það er komið inn á það í nokkrum atriðum í greinargerð frumvarpsins hver rökin eru fyrir þessu, eins og segir hér, með leyfi forseta: „Ýmis rök má færa gegn hvalveiðum. Hér verða eftirfarandi sjónarmið reifuð:“ og þau síðan talin upp. Ég ætla að fara skref fyrir skref í gegnum hvert efnisatriði sem þarna er tilgreint eins og þau horfa við mér, en hér segir fyrst, með leyfi forseta: „Hvalveiðar eru andstæðar lögum um velferð dýra.“

Virðulegur forseti. Þetta stenst auðvitað enga skoðun, að hvalveiðar séu andstæðar lögum um velferð dýra. Þá væri ekki verið að stunda hvalveiðar og þá hefðu þær ekki verið stundaðar um langa hríð þannig að þetta sjónarmið sem þarna er reifað í löngu máli fellur í raun um sjálft sig. Ég lít svo á að það sé ekki efnislegt atriði í raun í þessari umræðu að hvalveiðar eins og þær séu stundaðar í dag séu andstæðar lögum um velferð dýra. Þá væru þær ekki viðhafðar. Það er búið að taka afstöðu til þessa sjónarmiðs.

Næst kemur hér millifyrirsögn sem segir: „Meiri hluti almennings er á móti hvalveiðum.“ Ja, þegar þetta er kannað þegar lætin eru sem mest þá hnikast þetta auðvitað að einhverju marki til. En staðreyndin er auðvitað sú að það er margþætt starfsemi sem stunduð er sem nýtur ekki meirihlutastuðnings landsmanna. Ég gæti t.d. séð fyrir mér að rúmlega 50% landsmanna myndu leggjast gegn því, fengju þeir einhverju um það ráðið, að Miðflokkurinn sæti hér á þingi. Sama mætti segja um þingflokk Pírata, þannig að það geta ekki verið rök í málinu að tilviljunarkenndar skoðanakannanir ráði einhverju í þessum efnum. Sjáum bara könnun sem var gerð nýlega — því nú sé ég að það er hér virðulegur upptökumaður sem tekur upp þessar ræður sem hér eru í gangi, mér sýnist hann vera sá sami og tók upp sjónarspilið þegar erlendu stúlkurnar komu sér fyrir í tunnunum í hvalsskipunum um daginn — þegar könnuð var afstaða landsmanna til þessarar uppákomu þá kom í ljós að mikill meiri hluti landsmanna er andsnúinn slíkum skrípaleik. Ef við ætlum að lesa eitthvað inn í þá könnun er afstaða landsmanna miklu jákvæðari til þeirrar starfsemi og þess að fólk og fyrirtæki fái að stunda þá atvinnu sem þau hafa lagt fyrir sig heldur en skín í gegn í því frumvarpi sem hér liggur fyrir.

Ef við viljum ræða um hlutfall stuðnings við hvalveiðar þá blasir við, ef eitthvað er að marka orð þingmanna, að það er meirihlutastuðningur hér inni á þingi við það að hvalveiðar séu stundaðar hér við land. Ég veit ekki betur en að allir þingmenn Sjálfstæðisflokksins séu þeirrar skoðunar. Ég veit ekki betur en að allir þingmenn Framsóknarflokksins séu þeirrar skoðunar. Ég veit ekki betur en að allir þingmenn Miðflokksins séu þeirrar skoðunar og þarna strax í þessum þremur flokkum eru komnir 32 þingmenn sem er meiri hluti á þingi. Og mér segir svo hugur að í einhverjum hinna þingflokkanna séu þingmenn sem styðja við þessa starfsemi þannig að hér á þingi er klár meiri hluti við það að hvalveiðar verði viðhafðar áfram.

Hér er síðan næsta millifyrirsögnin í þessum kafla sem snýr að rökstuðningi gegn hvalveiðum og þar segir, með leyfi forseta: „Hvalveiðar eru ekki íslenskur menningararfur.“ Ég verð nú bara að játa það að þessi hluti greinargerðarinnar kom mér verulega á óvart. Ef hvalveiðar eru ekki íslenskur menningararfur þá er orðið býsna þröngt um þá skilgreiningu, bæði það sem snýr að hvalveiðunum sjálfum, þjálfun skipstjórnarmanna á fyrri stigum í tengslum við þá starfsemi og annað slíkt. Ég held að það sé orðið býsna langsótt að halda því fram að hvalveiðar séu ekki hluti af íslenskum menningararfi.

Næst komum við að þeim rökum sem tilgreind eru í greinargerð frumvarpsins þar sem segir, með leyfi forseta: „Efnahagur og viðskiptasambönd eru í húfi.“ Í hvaða samhengi er það ekki? Ég hafði nú ósköp litlar áhyggjur af því, þó að sumir gengju af göflunum yfir því, að bandarískur leikari sem hafði aldrei komið til landsins, ætlaði aldrei að koma aftur til landsins. Það eru eflaust margir sem það á við um. Við verðum að komast á þann stað að við séum ekki sýknt og heilagt að etja atvinnugreinum hverjum gegn annarri. Það er dálítið það sem gerist í þessari uppstillingu, ef svo má segja.

Við sáum að þeir sem starfa við framleiðslu myndefnis, kvikmyndagerð og tengda þætti töldu mikla ógn stafa að sínu starfsöryggi með því að hér yrði auðlind hafsins nýtt með sjálfbærum hætti áfram eins og gert hefur verið á fyrri stigum. Þetta er dálítið eins og þegar harmakvein heyrast frá sumum fulltrúum ferðaþjónustunnar af sama meiði. Það er ekkert sem bendir til þess að þetta sé raunveruleg áhætta og þá er það eitthvað sem jafnast út yfir lengri tíma. Ef Leonardo DiCaprio sem aldrei hefur komið til Íslands kemur aldrei aftur til Íslands þá verður bara að hafa það. Ég hef ekki orðið var við það að sá ágæti leikari neiti því að leika í kvikmyndum sem teknar eru upp í Bandaríkjunum en Bandaríkin stunda hvalveiðar af miklum móð.

Þannig að það er líka inni í þessu að einhverju marki svona, ja, hvað er hægt að kalla það, „bullying“, einhver tuddamennska, ég kveiki ekki alveg á góðu orði fyrir þetta. Það er verið að ráðast til atlögu við okkur hér á Íslandi væntanlega í því trausti að hér verði menn litlir í sér og lyppist niður þegar á sama tíma er því sem snýr að veiðum Norðmanna á hvölum bara dustað í burtu. Forsætisráðherrann hinn norski mætir og segir þessum ágætu aðilum sem harðast ganga fram að þeir viti bara ekkert um hlutina. Japanir nenna ekki einu sinni að ávarpa þessa umræðu og staðreyndin er auðvitað sú að þó að á einhverjum tímapunkti hafi verið hiti í þessari umræðu í Bandaríkjunum þá er hann miklu minni í dag heldur en áður var. Við eigum ekkert að vera lítil í okkur gagnvart þessari umræðu og svo ég ítreki það sem snýr að því að við eigum ekki að etja atvinnugreinum saman að óþörfu þá er líka staðan sú að ef við horfum t.d. til kvikmyndaiðnaðarins hefur býsna margt verið gert til að styðja við þróun og uppbyggingu þess iðnaðar á Íslandi á undanförnum árum. Menn mega ekki gleyma því að einhvers staðar frá þarf sá grunnur að koma sem við nýtum til að styðja við nýjar atvinnugreinar og sá grunnur verður auðvitað ekki lagður nema með verðmætasköpun. Við megum ekki leyfa okkur að detta í það far að líta á verðmætasköpun samfélagsins sem sjálfgefna. Það að nýta auðlind með sjálfbærum hætti er auðvitað bara partur af því.

Hv. þm. Eva Sjöfn Helgadóttir kom inn á það í ræðu sinni hér áðan að Ísland og við Íslendingar værum þjóð sem verndaði hvali. En Ísland er fyrst og fremst þjóð sem gengur vel um sjávarauðlindir sínar. Það er lykilatriði. Þess vegna er okkur að takast að búa til svona mikil verðmæti úr þeim verðmætum sem synda hér í námunda við landið. Það er af því að við göngum vel um auðlindirnar, nýtum þær af virðingu og skynsemi og partur af því er að nýta þessa auðlind sem hvalveiðarnar eru með sama sjálfbæra og skynsamlega hætti og við nýtum annað sjávarfang, aðrar sjávarauðlindir. Þetta er það sem ég vildi segja um rökstuðninginn í þeim kafla sem varðar efnahag og viðskiptasambönd lands og fyrirtækja.

Næst er kafli í röksemdafærslunni sem ber yfirskriftina, með leyfi forseta: „Hvalir eru mikilvægir í vistkerfi sjávar.“ Ég sé að tími minn er svo nærri því að renna út að ég ætla að fá að andæfa þessum kafla greinargerðarinnar síðar. Ég veit ekki hvort ég geri það í ræðu hér eða mögulega við 2. umræðu eða eftir atvikum í blaðagrein, en ég held að þarna sé verið að ofmeta verulega möguleg áhrif hvað þetta varðar og að raunveruleikinn sé allt annar heldur en þarna er lagt upp með.

Síðan er röksemdakafli sem snýr að því að villidýralög séu hinn almenni eðlilegi lagarammi um þessar veiðar. Það hefur verið tekin afstaða til þessa á fyrri stigum og lagaramminn er eins og hann er og það er ekkert sem bendir til þess að ástæða sé til að gera einhverjar sérstakar breytingar þar á þannig að sú röksemd hefur nú sinn gang.

Síðan er svona rúsínan í pylsuendanum hvað þessa runu rökstuðnings með frumvarpi hv. þm. Andrésar Inga Jónssonar varðar, sem eru sex efnisatriði, en það er undir yfirskriftinni, með leyfi forseta: „Ísland á að vera leiðandi fyrirmynd í verndun hafsins.“

Frú forseti. Við erum það. Það er akkúrat það sem við erum hér á Íslandi. Þess vegna hefur okkur gengið svona vel í þeim verkefnum sem snúa að nýtingu auðlinda hafsins, það er af því að við erum leiðandi fyrirmynd í verndun hafsins. Mér er það til efs, bara svo dæmi sé tekið, að aðrar atvinnugreinar, svo ég tengi þetta nú aðeins inn í loftslagsmálin af því að þau eru tengd inn í þarsíðasta röksemdapunkt frumvarpsins, eða aðrir aðilar í íslensku atvinnulífi, önnur atvinnugrein, hafi náð betri árangri í loftslagsmálum heldur en sjávarútvegurinn. Við erum algerlega í fararbroddi og við erum fyrirmynd um allan heim hvað það varðar að vernda hafið, vernda þá stofna sem þar eru nýttir og eftir atvikum ekki. Mér er til efs að nein þjóð standi okkur framar í þeim efnum.

Það er deilt um það.Hér við þetta tækifæri vildi ég fara í gegnum þessar röksemdir og rök sem má færa gegn hvalveiðum eins og þau eru sett fram í þessu frumvarpi og ég leyfi mér í meginatriðum að mótmæla þeim öllum. Ég hlakka til þess að eiga þetta samtal í hv. atvinnuveganefnd væntanlega. Er ekki rétt að málinu verði vísað þangað? Það er deilt um það, en alla vega í þeirri nefnd sem tekur málið fyrir. Ég er svo heppinn að ég á tiltölulega auðvelt með að hnika mér á milli nefnda af ákveðnum ástæðum. Mér finnst þetta ekki gott mál og ég treysti á að það dagi uppi en minni bara á það sem ég kom inn á hér áðan að það er þingmeirihluti fyrir hvalveiðum á Íslandi. Það mun koma verulega á óvart ef talning leiðir í ljós að svo sé ekki.


Ræðumaður: Sigmundur Davíð Gunnlaugsson

Frú forseti. Ég vil nota tækifærið í seinni ræðu til að minna á mikilvægi þess að hugað sé að öllum þáttum heilbrigðiskerfisins samtímis svoleiðis að hver og einn geti virkað og gegnt því hlutverki sem því sviði er ætlað. En hvað varðar þjónustu við eldri borgara þá þarf líka að huga að því að keðjan virki, þ.e. að það sé hugað að því að veita heimaþjónustu þar sem það á við, heimahjúkrun þar sem það á við og að fólk sækist eftir því, ekki sem leið til að losna við fólk af hjúkrunarheimilum og fela ættingjum að annast fólkið. Að því loknu þarf að vera til staðar í auknum mæli það sem mætti kalla þjónusturými þar sem fólk hefur félagsskap og býr við ákveðið öryggi. Slíkt er auðvitað til, en  þetta er liður sem hefur að mínu mati verið vanræktur, það sem var kannski einu sinni kallað elliheimili. En að því búnu hafi fólk þá kost á því að fara á hjúkrunarheimili þegar það er ekki lengur fært um að sjá um sig sjálft með aðstoð.

Það er mjög mikilvægt að huga að því í þessu hvers konar umhverfi   fólkinu er búið. Þetta þarf að vera fallegt umhverfi, helst fallegar og aðlaðandi byggingar  því að það hefur ótrúlega mikil áhrif á líðan fólks. Það var nú grínast með að danska ríkissjúkrahúsið væri svo ljótt, svo ljótar byggingar að það væri sparnaðarráð; þegar eldra fólk legðist þar inn og liti út um gluggann væri sama hvert menn teldu að þeir færu í framhaldinu, það gæti ekki verið eins óaðlaðandi og þetta. Við megum ekki byggja slíkar byggingar fyrir eldra fólkið. Við þurfum að búa til byggingar sem ýta undir  vellíðan og langlífi.


Ræðumaður: Sigmundur Davíð Gunnlaugsson

Frú forseti. Skortur á hjúkrunarrýmum er stórkostlegt vandamál og í raun furðulegt, óskiljanlegt  miðað við hvað þessari ríkisstjórn hefur tekist að eyða óhemjumiklum peningum, slegið öll met í þeim efnum, að ekki skuli hafa verið forgangsraðað meira í uppbyggingu hjúkrunarrýma.

Vandinn verður ekki leystur öðruvísi en með því að líta á heildarmyndina því að vandi á einum stað í heilbrigðiskerfinu hefur í raun áhrif á öll önnur svið. Þetta er allt tengt og þegar eitt fer úr skorðum þá fer annað úr skorðum fyrir vikið. Og nú er allt í steik í kerfinu, það verður bara að segjast eins og er, og þá virkar ekkert svið heilbrigðiskerfisins. Dæmi um það er að fjöldi ungs fólks er vistaður á hjúkrunarheimili vegna fötlunar eða annarra vandamála, sem sýnir það að kerfið er ekki að virka, hvert svið er ekki að ná að gegna sínu hlutverki.

En aukin áhersla á heimahjúkrun leysir ekki vanda hjúkrunarheimilanna. Það er nánast engin skörun þar á milli. Fólk sem getur nýtt sér heimahjúkrun á ekki heima á hjúkrunarheimilum eins og þau hafa verið skilgreind og hafa starfað. Það er því fínt að auka heimahjúkrun fyrir þá sem vilja hana, fyrir þá sem geta með góðu móti nýtt sér slíka þjónustu, en heimahjúkrun getur ekki komið í stað hjúkrunarrýma. Það þarf því að huga að öllum þáttum, mismunandi lausnum í heilbrigðiskerfinu á sama tíma.


Ræðumaður: Sigmundur Davíð Gunnlaugsson

Herra forseti. Það hljómar einfaldlega ekki trúverðugt að þetta hafi gerst á sama tíma, eða nokkurn veginn, að hæstv. ráðherra hafði fengið þessa hugmynd, þessa furðulegu hugmynd um að beita fyrir sig Samkeppniseftirlitinu og þá hafi Samkeppniseftirlitið þegar verið búið að fá akkúrat þessa hugmynd; vildi bara svo vel til að þegar ráðherrann hafði samband þá var Samkeppniseftirlitið einmitt búið að vera að velta því fyrir sér að fara í þessa aðgerð sem hefur reynst ólögmæt og fráleit. En bæði hæstv. ráðherra og Samkeppniseftirlitið fengu engu að síður þessa ólögmætu hugmynd nokkurn veginn á sama tíma. Þetta er ekki trúverðugt, herra forseti. Svo er kastað fram einhverjum orðum eins og gagnsæi. Hvað gagnsæi var í þessari ákvarðanatöku, í þessari ráðstöfun, eða í ákvörðun varðandi hvalveiðar eða önnur þau stjórnsýslumál sem hafa vakið stórar spurningar hjá hæstv. ráðherra að undanförnu? Og hvað finnst hæstv. ráðherra um afstöðu Samkeppniseftirlitsins núna? Mér heyrist hæstv. ráðherra fagna því að Samkeppniseftirlitið ætli að láta eins og ekkert sé og halda áfram eins og þessi úrskurður hafi aldrei birst.




Ræðumaður: Sigmundur Davíð Gunnlaugsson

Morgunblaðinu,Herra forseti. Úrskurðarnefnd samkeppnismála hefur komist að því með mjög afgerandi hætti að samkomulag eða verktakasamningur milli matvælaráðuneytisins og Samkeppniseftirlitsins sé ólögmætur og gerir ýmsar athugasemdir við hvernig að þessu var staðið og hugmyndina um að fara fram með þeim hætti sem þar var lagt upp með. Þegar hefur komið fram að Seðlabankinn, sem einnig var reynt að draga inn í málið, virtist ekki hafa hugmynd um til hvers væri ætlast af honum eða hlutverk bankans í þessu bixi öllu. En eftir standa margar spurningar, sérstaklega varðandi áform hæstv. matvælaráðherra um að beita fyrir sig sjálfstæðri ríkisstofnun, Samkeppniseftirlitinu, í þessu máli. Forstjóri Samkeppniseftirlitsins, Páll Gunnar Pálsson, hefur haldið því fram að hann hafi átt frumkvæðið að þessari athugun, þessari ólögmætu ráðstöfun. Hins vegar kemur skýrt fram í gögnum málsins, eins og birtist fyrst í að frumkvæðið hafi komið frá ráðherranum, frá matvælaráðuneyti.

Því spyr ég einfaldlega hæstv. matvælaráðherra: Hvað er satt í þessu? Hvor átti frumkvæðið að samkomulaginu ólögmæta, hæstv. matvælaráðherra eða forstjóri Samkeppniseftirlitsins? Og mun hæstv. ráðherra draga einhvern lærdóm af þessu máli? Því að eins og kemur líka fram í gögnum málsins var litið á þetta sem svokallað „pilot“-verkefni, þ.e. verkefni sem ætti að verða framhald á, framhald á því að ráðherrann gæti beitt fyrir sig ríkisstofnunum sem einhvers konar pólitískum einkaherdeildum sínum, nokkuð sem ótvírætt er slegið niður í úrskurði úrskurðarnefndarinnar.


Ræðumaður: Bergþór Ólason

Virðulegur forseti. Niðurstaða áfrýjunarnefndar samkeppnismála í máli Brims gegn Samkeppniseftirlitinu var birt í gær. Það er langt síðan viðlíka rassskelling hefur verið birt á heimasíðu opinberra stjórnvalda. Ég ætla að leyfa mér, með leyfi forseta, að lesa upp stuttan kafla úr niðurstöðu úrskurðarnefndarinnar:

„Í samkeppnislögum er ekki gert ráð fyrir því að Samkeppniseftirlitið geri sérstaka samninga við stjórnvöld eða aðra aðila um einstakar athuganir stofnunarinnar eða tilhögun þeirra sem leiði til þess að stofnunin skili niðurstöðum sínum til þeirra í formi skýrslna gegn greiðslum. Verður að telja að slíkt samræmist ekki því hlutverki Samkeppniseftirlitsins sem því er fengið í samkeppnislögum sem sjálfstæðs stjórnvalds. Með hliðsjón af því verður þaðan af síður talið að Samkeppniseftirlitið hafi heimild til að beita valdheimildum sínum og þvingunarúrræðum eins og dagsektum til að knýja á um afhendingu gagna vegna slíkra athugana og skýrsluskrifa.“

Virðulegur forseti. Það er með miklum ólíkindum með hvaða hætti þetta mál hefur unnist áfram. Samningur sem matvælaráðuneytið gerði við Samkeppniseftirlitið um sérstakan erindisrekstur til að undirbyggja pólitíska stefnumótun ráðherra blasti við flestum, held ég,  að gæti ekki gengið upp í því samfélagi sem við byggjum, enda tekur úrskurðurinn býsna skýra afstöðu í þessum efnum. En það sem verður að nefna í þessu samhengi er yfirlýsing Samkeppniseftirlitsins frá því í dag þar sem málið er rakið. Þar segir síðan að eftirlitið hafi tekið, með leyfi forseta, „sjálfstæða ákvörðun um að hefja athugun á stjórnunar- og eignatengslum í sjávarútvegi …“  Þetta hefur komið fram áður, en það liggur fyrir í gögnum málsins að matvælaráðuneytið hafði frumkvæði að þessum samningi. Ég held að við verðum að draga það fram hér í þinginu hvor er að segja ósatt. Er það hæstv. matvælaráðherra sem er að segja ósatt eða er það forstjóri Samkeppniseftirlitsins? Annar hvor aðilinn er það. Önnur niðurstaða er útilokuð.


Ræðumaður: Sigmundur Davíð Gunnlaugsson

Herra forseti. Ég er ánægður að heyra að hæstv. fjármálaráðherra skuli a.m.k. ljá máls á þessu, en tíminn er naumur og ég held að það væri mjög óráðlegt ef ríkisstjórnin færi þá leið að leyfa fluginu að leggjast af til að geta síðan metið hvort það sé ástæða til að reyna að koma því í gang aftur. Eins og ég nefndi áðan er miklu ódýrara að koma í veg fyrir tjón en að taka á tjóninu þegar það er orðið, og alls ekkert víst að þá tækist að koma fluginu aftur af stað.

Af því að hæstv. ráðherra nefndi hér flugfélagið sem á í hlut þá er það rétt sem hæstv. ráðherra segir að Covid setti auðvitað verulegt strik í reikninginn og stjórnvöld hafa stutt við önnur fyrirtæki sem urðu illa fyrir barðinu á því. En svo fékk þetta flugfélag nú kannski trakteringar frá stjórnvöldum ekki alls fyrir löngu sem gerðu stöðu þess erfiðari, þegar flugleyfum var breytt — hvað svo sem segja má um það.

Aðalatriðið er þetta og ég spyr hæstv. ráðherra: Er ekki rétt að bregðast við strax? Það er ekki ráð nema í tíma sé tekið.


Ræðumaður: Sigmundur Davíð Gunnlaugsson

Herra forseti. Nú er útlit fyrir að um mánaðamótin leggist af flug til og frá Húsavík, verði ekkert að gert. Þetta flug er þjóðhagslega hagkvæmt að mati nefndar sem vann skýrslu fyrir innviðaráðuneytið. Engu að síður hefur verkalýðsfélagið á staðnum, Framsýn, stutt þetta flug myndarlega en ríkissjóður ekki, þrátt fyrir að styðja ýmist annað flug. Flugið skiptir miklu máli, ekki bara fyrir Húsavík heldur nágrannabyggðir líka. Á þessu svæði hefur verið mikil uppbygging að undanförnu og er flugið nauðsynlegt til að sú uppbygging haldi áfram og ný bætist við, en einnig þurfa auðvitað íbúar svæðisins margir hverjir mjög á þessari þjónustu að halda, t.d. til að leita sér lækninga á höfuðborgarsvæðinu, í Reykjavík þar sem heilbrigðisþjónustunni hefur meira og minna verið þjappað saman á einn stað. Því hníga ýmis rök að því að réttlætanlegt sé fyrir ríkið að stíga þarna inn til að koma í veg fyrir tjón, til að koma í raun í veg fyrir meira efnahagslegt tjón sem ríkið ella sæti uppi með, því að það er alltaf dýrara að bæta tjónið en að koma í veg fyrir það. Byggðaráð Norðurþings hefur lagt til lausn um hvernig megi á átta mánuðum, með 15 millj. kr. ríkisstuðningi á mánuði í þessa átta mánuði, bjarga fluginu og gera það sjálfbært á nýjan leik. Þar með yrði flugið áfram liður í uppbyggingu, vexti og viðgangi verðmætasköpunar og framleiðslu á Húsavík og í nærsveitum og gæti áfram nýst íbúum svæðisins sem þurfa að leita sér þjónustu á höfuðborgarsvæðinu. Telur hæstv. fjármálaráðherra ekki fullt tilefni til að bjarga beinu flugi til og frá Húsavík?


Ræðumaður: Bergþór Ólason

Virðulegur forseti. Ég þakka hæstv. fjármálaráðherra andsvarið. Mig langar til að rifja upp fyrstu fjárlög ríkisstjórnar Framsóknarflokks og Sjálfstæðisflokks sem hv. þingmaður, núverandi formaður Miðflokksins, fór fyrir í forsæti og hæstv. fjármálaráðherra var fjármálaráðherra í. Ef ég man rétt þá var tekin prinsippákvörðun, nú þekki ég ekki eða fylgdist ekki nægjanlega vel með á þeim tíma en eins og minni mitt segir var tekin prinsippákvörðun um að ná hallalausum fjárlögum í fyrstu fjárlögum þeirrar ríkisstjórnar. Hæstv. fjármálaráðherra leiðréttir mig ef þetta er misminni. Ég held að það sé einhver prinsippákvörðun sem þarf að taka en ég hef skilning á því að það geti verið erfitt að taka slíka ákvörðun í jafn undarlega samsettri ríkisstjórn og við búum nú við. En eins og hæstv. ráðherra var að teikna upp sviðsmyndina hér áðan þá eru ríkisfjármálin orðin dálítið mikið þeirrar gerðar að excel-skjalið og einn kontóristi gætu uppfært hlutina vegna þess að þetta er að megninu til vísitölubundið og stærstu útgjaldaliðirnir fastir. Ég held að við þurfum með einhverjum ráðum að komast út úr því þótt ég sé ekki að leggja til að við gerum grundvallarbreytingar til að mynda á almannatryggingakerfinu, sem hæstv. ráðherra vísaði í sem bundna vísitölu. En við þurfum, held ég, að setja með einum eða öðrum hætti meiri pólitík í ríkisfjármálin þar sem verður leitað leiða til að draga úr skattlagningu eins og við mögulega getum. Við erum á verðlaunapalli innan OECD hvað heildarskattlagningu varðar, þegar búið er að taka tillit til fjármögnunar lífeyrisskuldbindinga, og við eigum að reyna að komast af þeim palli. Ég fagna þeim tóni sem hæstv. ráðherra slær hér, að hann sé tilbúinn í þá vegferð að leita leiða til að ná jafnvægi í ríkisfjármálum sem fyrst og halda þeim þar af því að auðvitað skiptir það máli og þótt hæstv. ráðherra hafi sagt að mörg lönd væru með viðvarandi halla á frumjöfnuði þá er það ekki það sem við höfum vanist undanfarið og eigum ekki að sætta okkur við.


Ræðumaður: Bergþór Ólason

Frú forseti. Ég þakka hæstv. fjármálaráðherra andsvarið. Ég ætla áfram að leyfa mér að segja: Skárra væri það nú að hagstærðirnar væru ekki að færast til skárri vegar nú eftir tímabil heimsfaraldurs með þeim áhrifum sem hann hafði. Ég er nú þeirrar skoðunar að ýmsum aðgerðum hafi mögulega verið viðhaldið lengur en þörf var á sem kölluðu fram kostnað fyrir ríkissjóð en það er önnur umræða heldur en við tökum hér. Það að atvinnulífið hafi þann styrk sem það raunverulega hefur, að ferðaþjónustan hafi tekið við sér með þeim hætti sem raunin er, að verðbólgan hafi auðvitað jákvæð áhrif á sjóðstreymi og hagstærðir ríkissjóðs, það er bara eins og það er — þegar allt þetta leggst á eitt þá eru auðvitað undirliggjandi tölur að batna. Auðvitað má færa rök fyrir því að fyrsta skrefið sé að ná frumjöfnuði áður en heildarjöfnuði er náð eftir að komið er úr tímabili snúinna ríkisfjármála. En það sem ég hef gagnrýnt við frumjöfnuðarnálgun hæstv. ráðherra, ef við horfum til að mynda á útgjaldavöxtinn á milli ársins í ár og í fyrra og hversu mikill hann var, þá hefur mér þótt vera, ég hef leyft mér að kalla það metnaðarleysi í viðspyrnunni. Það er bara það sem ég er að kalla eftir, að fjárlaganefnd og hæstv. fjármálaráðherra sameiginlega snúi bökum saman og reyni með öllum ráðum að draga úr þessum útgjaldaþrýstingi hjá hinu opinbera sem hefur verið verulegur undanfarin misseri. Þá vildi ég gjarnan sjá tölur sem eru hærri heldur en til að mynda þær 17 milljarða aðhaldsaðgerðir sem kynntar hafa verið. Það er hárrétt að undirliggjandi tölur eru að batna en það er auðvitað að stórum hluta til vegna þess árangurs sem er að nást í atvinnulífinu eftir að Covid-aðgerðum lauk og verðbólgan spilar sína rullu eins og gengur.


Ræðumaður: Bergþór Ólason

Frú forseti. Ég þakka hv. þingmanni fyrir andsvarið. Stutta svarið er: Ég er alls ekki hrifinn af því hvernig haldið hefur verið á þessum málum hér heima en ég er hræddur um að það sé út frá öðrum forsendum heldur en hv. þingmaður nálgast málið á.

Sá kanall er til.Ef við berum saman, síðast þegar ég skoðaði tölurnar, ég held það hafi verið einhvern tímann upp úr páskum, undir lok vorþings, þá sóttu hingað til Íslands 20 sinnum fleiri um alþjóðlega vernd heldur en til Danmerkur. Mig minnir að það hafi verið 16 sinnum fleiri en til Noregs, í kringum tíu sinnum fleiri en til Finnlands og fjórum, fimm sinnum fleiri en til Svíþjóðar. Mig minnir að það séu nokkurn veginn tölurnar. En höldum okkur við Danmörku, svona 20 sinnum fleiri komu til Íslands en til Danmerkur. Þannig að já, ég held að það muni hafa áhrif á sókn hingað til Íslands ef við breytum fyrirkomulagi móttöku með þeim hætti að skilaboðin séu skýr. Við viljum að fólk sæki um á fjarsvæðum. Nú er ég að tala fyrir stefnu minni og skoðun í þessu máli. Ég vil raunverulega að færri komi hingað í von og óvissu upp á það hvort þau fái hæli eða ekki, það verði sett upp  í átt að einhverjum kanal þar sem við getum unnið úr þessum málum, boðið hingað þeim sem við treystum okkur til að taka á móti og að við gerum það vel og styðjum við aðlögun þeirra að íslensku samfélagi. Sá kanall til í gegnum kvótaflóttamannakerfið og þá skulum við nota það. Ég held að um leið og við tökum ákvörðun um að notast við það en ekki það fyrirkomulag sem hefur verið dálítið tilviljanakennt undanfarin ár þá verði miklu betri strúktúr á þessu. Kostnaðurinn við óþarfa hlutann minnki en þeim fjármunum sem við ákváðum að verja til málaflokksins verði þá varið til aðlögunar og þess að styðja við fólk sem hingað kemur. En ég held að fjöldinn sem hingað geti komið þannig að innviðir okkar ráði við sé allt annar og lægri heldur en við höfum orðið vitni að undanfarin ár.


Ræðumaður: Bergþór Ólason

Frú forseti. Ég þakka hv. þingmanni andsvarið. Ég held að partur af vandamálinu sé að það var búið að krukka svo mikið í hinu upphaflega frumvarpi sem þáverandi dómsmálaráðherra, Sigríður Á. Andersen, lagði fram og var vatnað út jafnt og þétt í gegnum ein fjögur eða fimm þing, það sé hluti af því af hverju skilvirknin er með þeim hætti sem hv. þingmaður lýsir. Ég dreg hreinlega ekkert í efa að staðan akkúrat núna sé sú að ákveðnir hlutar ferlisins séu torveldari og tyrfnari heldur en áður var og ég held að það sé af því að við erum ekki að nálgast þetta heildstætt.

Hv. þingmaður nefndi töluna 6 milljarða sem fóru til málaflokksins fyrir örskömmu síðan og nú eru það 15. Ég held að við gætum nýtt þessa peninga miklu betur til að styðja við fólk. Ég sé fyrir mér að það ætti að gerast með því að við notuðum með miklu ákveðnari hætti kvótaflóttamannakerfið sem hefur auðvitað verið viðvarandi lengi og er ágætisreynsla af. Við settum þess í stað hluta þessara fjármuna í að styðja við fólk á nærsvæðum sínum sem eru á flótta undan ýmiss konar óáran. Þannig að ég held að við gætum raunverulega verið að hjálpa fleirum fyrir minni pening en við erum að gera í kerfinu eins og það er í dag. Ég held að það hafi verið skaði af því að frumvarpið var vatnað svona út í gegnum þessi fjögur, fimm þing sem það var til meðferðar á og það er örugglega eitthvað, eins og hv. þingmaður segir, sem orsakar að ýmsir hlutir ferlana séu tyrfnari í dag en var áður. Það getur ekki verið markmiðið. Markmiðið hlýtur að vera að geta gert mest fyrir þá sem við bjóðum hingað og stutt mögulega við aðra á nærsvæðum sínum fyrir hóflegri fjármuni heldur en núna er því að 15 milljarðar — mér finnst það mjög há tala í þessu samhengi af því það er ekki verið að hjálpa fólki sérstaklega vel með þessari upphæð.


Ræðumaður: Bergþór Ólason

Frú forseti. Ég ætla stuttlega að koma inn á nokkur sjónarmið varðandi fjárlögin sem nú liggja fyrir í þessari fyrstu ræðu hér við meðferð þeirra. Það er auðvitað töluverður vöxtur í útgjöldum á milli ára og ég hef haft það á orði að Seðlabankinn hafi sennilega aldrei verið meira einsamall í slagnum við verðbólguna heldur en — ætli það séu ekki tvær vikur síðan, rétt u.þ.b., sem fjármálaráðherra sagði, þótt hann hafi nú að einhverju marki dregið úr þeim orðum á seinni stigum, að það væri ekki hlutverk ríkisfjármálanna að eiga við verðbólguna, það væri lögbundið hlutverk Seðlabankans.

Þessi fjárlög birtast síðan og undanfari þeirra var kynning á þessum 17 milljarða aðhaldsaðgerðum sem ég gerði nú góðlátlegt grín að að næðu ekki því 25 milljarða marki sem hæstv. fjármálaráðherra hafði tilgreint sem lágmarkstölu til að leggja eitthvað sem raunverulega skiptir máli af mörkum í baráttunni við verðbólguna í lokaræðu sinni við frágang fjármálaáætlunar í júní síðastliðnum. Ráðherrann, svo því sé haldið til haga, af því að hæstv. ráðherra er ekki hér í salnum, vildi meina að þetta væri ósanngjörn gagnrýni hjá mér, hann væri auðvitað að líta á þetta sem viðbót við aðrar aðgerðir í fjármálaáætlun í baráttunni við verðbólgu. En það var auðvitað raunin með alla aðra sem komu með tillögur ofan á þegar samþykktar tillögur þingsins síðastliðið vor þannig að það verður að setja sömu mælistiku á okkur öll í þessari umræðu.

Nú liggja fyrir 1.394 milljarða útgjalda fjárlög þessa árs. Til gamans skoðaði ég fjárlög síðasta árs og kannski áður en ég kem að því þá hringdi í mig maður áðan og spurði hvers lags flón ég væri að vera ekki með það á hreinu hver heildarútgjöld ríkissjóðs væru samkvæmt fjárlagafrumvarpinu, það stæði á bls. 3 eins og hæstv. fjármálaráðherra svaraði andsvari mínu í morgun hvað efnið varðar. Auðvitað vissi ég hver heildarútgjöldin eru samkvæmt þessu frumvarpi. En ástæða þess að ég vildi fá hæstv. fjármálaráðherra til að segja þetta með beinum hætti í pontu var að einhverra hluta vegna, hvort sem það hefur verið til að bæta ásjónu kynninga eða framsöguræðna, þá hefur hæstv. fjármálaráðherra skautað fram hjá því að nefna heildarútgjöld ríkissjóðs, að mér sýnist, í öllum ræðum og kynningum í tengslum við framlagningu þessa frumvarps og sömuleiðis frumvarpsins í fyrra. Þannig að auðvitað blasir við, og formaður Sjálfstæðisflokksins, hæstv. fjármálaráðherra, veit það, að útgjöldin eru orðin stjórnlaus og hafa verið það um nokkra hríð. En ráðherranum er auðvitað vorkunn að vera í samstarfi við útgjaldasjúka flokka sem ég tel vera í samstarfsflokkunum, Vinstrihreyfingunni – grænu framboði og Framsóknarflokki.

Ef við berum saman framlögð fjárlög milli ára, síðasta árs og þessa, er útgjaldaaukningin 188 milljarðar eða 15,6% á milli ára. En það segir ekki alla söguna því að við megum ekki gleyma því að í fyrra varð gríðarleg breyting á fjárlögum á milli 1. og 2. umræðu og sú breyting var að meginhluta til — ég held að rúmlega 95% af þeirri breytingu hafi komið til vegna tillagna fjármálaráðherra sjálfs. Þær komu úr fjármálaráðuneytinu. Ég vil brýna hv. fjárlaganefnd í því að spyrna við fótum ef einhver viðlíka aðgerð birtist með póstsendli úr fjármálaráðuneytinu. En ég verð nú að viðurkenna að ég trúi því varla að það sé líklegt annað árið í röð að svo mikla skekkju þurfi að leysa á milli framlagningar og 2. umræðu fjárlaganna. Ég nefni þetta bara í því samhengi að fjárlaganefndin fær þetta nú til vinnslu en þær verða að vera á forsendum þingsins, ef svo má segja, að meginhluta til þær breytingar sem gerðar verða en ekki þannig að það komi bara tilkynning úr ráðuneytinu sem segir: Heyrðu, fjárlagafrumvarpið sem var lagt fram hérna sem 1. þingmál um miðjan september skiptir í rauninni engu máli, við áttum eftir að gera svo miklar breytingar að nú eruð þið búin að tala ykkur hás hér dögum saman en það var um plagg sem er úrelt. Ég bara vona að það verði ekki staðan aftur.

Mönnum verður tíðrætt um frumjöfnuð í þeirri umræðu sem nú á sér stað. Auðvitað er það heildarjöfnuðurinn sem skiptir máli, skárra væri það nú að menn væru ekki með frumjöfnuðinn í þokkalegu standi núna þegar efnahagslífið, atvinnulífið, hefur loksins fengið að spretta úr spori eftir þær íþyngjandi aðgerðir sem það varð fyrir í gegnum heimsfaraldur Covid. Til að setja það í samhengi fyrir þá sem eru að hlusta: Frumjöfnuður er í rauninni rekstrarafkoma ríkissjóðs án fjármagnsliða. Þegar skuldasöfnunin er eins og hún hefur verið — í svari hæstv. fjármálaráðherra við fyrirspurn minni síðastliðið vor var það teiknað upp að uppsafnaður halli ríkissjóðs á fjárlögum frá 2020 til og með 2027, miðað við þá samþykkta fjármálaáætlun, væri 826 milljarðar, 826.000 milljónir. Að núvirði er þetta vel yfir 1.000 milljarðar myndi ég ætla þannig að heildarskuldir ríkissjóðs hafa aukist verulega og þar af leiðandi auðvitað vaxtaberandi skuldir og kostnaður af vöxtum vegna þeirra.

Það varð nokkur umræða áðan um að heildarvaxtagjöld ríkissjóðs reiknuð til útgreiðslu væru rúmir 111 milljarðar, ég held að sú tala hafi verið nefnd, en tæplega 60 milljarðar til útgreiðslu. Hitt er eitthvað sem kemur til síðar en engu að síður eru þessir tæplega 60 milljarðar sem eru til útgreiðslu alvörutala sem er markmið í sjálfu sér að vinna á. Reynum að setja það í samhengi við heimilisbókhald. Ég þekki enga hagsýna húsmóður sem kemur á fjölskyldufund undir mánaðamót og segir: Ja, frumjöfnuðurinn okkar var bara nokkuð góður þennan mánuðinn, við eigum að vísu ekki fyrir vöxtunum en frumjöfnuðurinn var góður.

Horfum á heimili sem er með tvær fyrirvinnur í ágætum tekjum, 1 milljón hvor, 2 millj. kr. í heimilistekjur á ári. Setjum þetta hlutfall í samhengi þar sem hallinn er 46 milljarðar samkvæmt fjárlagafrumvarpinu sem nú liggur fyrir, eins og það er orðað hér: Heildarjöfnuður er neikvæður um 46,3 milljarða. Bara rétt að halda því til haga, það kom fram í hinu ágæta hlaðvarpi Þjóðmálum í gærkvöldi að það eru önnur gögn sem virðast teikna upp þá stöðu að þetta séu 56 milljarðar neikvæðir. En höldum okkur við þá 46 milljarða kr. sem eru tilgreindir í fjárlögunum sem liggja fyrir. 46 milljarðar og við setjum það í samhengi við heildartekjur upp á 1.348 milljarða. Þá er það 3,4% halli miðað við heildartekjur. Þetta heimili sem er með tvær milljónir í mánaðartekjur, 24 milljónir á ári, þyrfti að hækka yfirdráttinn um 816.000 í árslok bara til að eiga fyrir þeim vöxtum sem ekki væri svigrúm fyrir úr tekjustreymi heimilisins. Þetta setur þetta kannski að einhverju marki í samhengi. Ef það hallar í 1 milljón á heimili með 2 milljóna innkomu á mánuði, sambærilegur hlutfallshalli og kemur fram í þessum fjárlögum, þá er ekki hægt að dusta þetta af sér og segja: Heyrðu, þetta skiptir engu máli. Þetta eru alvörutölur sem hér um ræðir.

Mér hefði þótt glans yfir því ef ríkisstjórnin, með hæstv. fjármálaráðherra í broddi fylkingar, hefði bara stigið fram og sagt: Heyrðu, atvinnulífið er að ná að spretta úr spori, ástandið er að skána, nú bara setjum við okkur það markmið að ná hallalausum fjárlögum. Það eru allar forsendur til þess núna. Þetta eru 46 milljarðar sem vantar upp á. En það virðist vera svo erfitt að draga úr ríkisútgjöldum, eins og teiknast ágætlega upp í þeirri tölu sem ríkisstjórnin treystir sér til að leggja til í aðhald, og er það þó að meginhluta til fuglar í skógi. Það er að minnstu leyti konkret niðurskurður eða aðhald sem hönd á festir. Þetta eru fuglar í skógi. Það er sameining vinnurýma, það er aðhald í innkaupum. Aðhald í innkaupum er auðvitað eðlilegasti hlutur og á að vera viðvarandi verkefni. Það eru minni ferðalög ríkisstarfsmanna og þar fram eftir götunum. En ég nefni þetta hérna í því samhengi að ég hefði viljað sjá koma hér fram fjárlög — það liggur fyrir þessi 17 milljarða tala um aðhald, það hefði vissulega þurft að rétt tæplega þrefalda hana, en ég hef þá trú að það hefði verið hægt ef raunverulegur vilji hefði verið til staðar. En eins og ég sagði áðan er hæstv. fjármálaráðherra nokkur vorkunn að vera í því samstarfi sem Sjálfstæðisflokkurinn er í núna, því að útgjaldaáhugi samstarfsflokkanna, Vinstri grænna og Framsóknar, virðist vera takmarkalaus.

Mig langar hér, eftir að ljúka þessum hluta er snýr að frumjöfnuði og síðan heildarjöfnuði, að segja nokkur orð varðandi gjaldahækkanir sem eru tilkynntar í bandorminum svokallaða, sem er næsta mál á eftir þessu til meðferðar hér í þinginu. En þetta tengist svo nánum böndum að ég tel að það passi ágætlega inn í þessa ræðu mína hér við þetta tilefni. Ég vil fagna því að hér komi fram tillaga um að þessi svokölluðu krónutölugjöld hækki um 3,5% en ekki til jafns við verðlag eða áætlanir eins og gert var í fyrra. Ég gagnrýndi það töluvert mikið í fyrra að það væri farin sú leið að hækka krónutölugjöld um, mig minnir að talan hafi verið 7,8%, gæti verið smá misminni í því en það er svona nokkurn veginn talan, og ég taldi að það yrði fyrirmynd fyrirtækja og stofnana sveitarfélaga að gjaldskrárhækkunum hjá þeim. Það varð auðvitað raunin. Þegar þetta blasir við öllum öðrum sem stilla upp sínum verðskrám að ríkissjóður hefur haft forgöngu um að hækka gjaldskrár um allt að 8% yfir línuna þá elta menn það bara. Þess vegna vil ég hrósa hæstv. fjármálaráðherra fyrir að leggja fram tillögu að 3,5% hækkun, ekki meira, þannig að það eru líkur til að einhver raunvirðisminnkun verði á þessum tekjustofnum, ég held að talan 3 milljarðar hafi verið nefnd í því samhengi. En þetta sýnir að þetta er hægt að gera þetta. Auðvitað er hægt að tosast til um einhverjar kommur en ég sætti mig ágætlega við 3,5% þó að rökin um undirliggjandi kostnað haldi auðvitað ekki í tilviki allra þessara liða því þeir eru ekki allir beintengdir þróun verðlags á markaði, bara svo ég nefni hér áfengisgjaldið sem dæmi í því samhengi.

Það eru töluverðar breytingar fyrirhugaðar í tengslum við gjaldtöku af ökutækjum og umferð. Það er nú búið að bíða ansi lengi eftir einhverri heildarmynd í þessum málum og ég tel gott að þetta sé loksins að byrja að birtast. Ég held að meginmarkmiðið hljóti að vera það að gera kerfið eins einfalt og hægt er þannig að kostnaður verði sem minnstur, heildarkostnaður af rekstri þess og utanumhaldi. Ég ætla bara enn einu sinni að grípa þetta tækifæri til að gjalda varhuga við því sem hefur verið að birtast í stefnu innviðaráðherra undanfarin ár með svona marglaga gjaldtöku. Það eru svokölluð samvinnuverkefni, það eru jarðgöngin, bæði ný og þegar grafin, og þar rekst hvað á annars horn í stefnu hæstv. innviðaráðherra. Ég er minnugur þess að ráðherrann hélt því fram að það kæmi ekki til greina að leggja gjald á jarðgöng þar sem vegfarendur hefðu ekki annan valkost um leið. Ég veit ekki hvort hæstv. fjármálaráðherra sæi fyrir sér að setja fjárveitingu í að laga Óshlíðina til að tryggja að hægt væri að taka gjald í Bolungarvíkurgöngum, ég efast um það. Það þarf að nálgast þetta heildstætt, ekki svona bútasaum eins og okkur hefur verið boðið upp á undanfarið.

Síðan bætast ofan á þetta auðvitað þessi furðulegu tafagjöld sem virðist vera að eigi að útfæra á kontór úti í bæ varðandi fjármögnun samgöngusáttmála höfuðborgarsvæðisins. Ég vil hrósa hæstv. fjármálaráðherra fyrir það með hvaða hætti hann hefur tjáð sig um samgöngusáttmálann undanfarnar vikur. Það er til mikilla bóta að þeirri ótrúlegu þróun sem er að verða í kostnaði hans sé mætt af festu. Síðan sjáum við til viðbótar þessar gríðarháu kröfur sem eru að koma til meðlagsgreiðslna til sveitarfélaganna úr ríkissjóði, þeirra krafna sem þar eru uppi sem fara í hartnær 5 milljarða á ári, ef ég man tölurnar rétt. Við þurfum að rifja það upp að forsenda laga um Betri samgöngur ohf., eða þeirra laga sem grundvalla stofnun þess félags, var að ríkissjóður kæmi ekki að rekstri borgarlínu. Það er nauðsynlegt að rifja þetta upp því að það virðast allir eða alla vega flestir vera búnir að gleyma því.

Það má vel vera að það sé skynsamlegt og réttlætanlegt að ríkissjóður nálgist almenningssamgöngur með öðrum hætti en verið hefur. En það verður þá að gerast með einhverjum heildstæðum, ígrunduðum hætti sem þingið hefur aðkomu að í stað þess, eins og við urðum vitni að hér fyrir ekki löngu síðan þegar samningur sem hafði verið í gildi frá 2011, ef ég man rétt, um milljarð á ári úr ríkissjóði inn í Strætó bs. til stuðnings almenningssamgöngum, virtist vera framlengdur þegar hann rann út án þess að hann væri ræddur nokkurs staðar þannig að tök væru á. Ég get alla vega sagt hvað sjálfan mig varðar að ef það var rætt hér í þinginu þá hef ég misst af þeirri umræðu.

Ég bara vona að það sé að renna af mönnum í samhengi við málefni samgöngusáttmálans. Við höfum séð það birtast alveg frá því að hann var undirritaður að það er þvælst með öllum tiltækum ráðum fyrir skipulagsmálum stofnbrautaframkvæmdanna og ekkert kemst áfram nema það sem snýr að borgarlínuþættinum og síðan hjólastígunum auðvitað sem virðast nú hafa sprungið út í umfangi. En það er mál sem ég hef ekki haft tækifæri til að kynna mér og ætla ekki að verja tíma í að ræða hér.

Ég vona að þessi umræða um gjaldtöku af ökutækjum og umferð verði tekin heildstætt með það að sjónarmiði að kerfið verði eins einfalt og hægt er og að við náum utan um þetta svona að meginhluta í einni atrennu. Ég held að það sé til mikils að vinna að því að ef það á að gera þetta í svona bútasaumi, eins og stefnt hefur verið á, þá held ég að líka muni gæta mikils vantrausts því tilfinning þeirra sem nota vegina er almennt að skattlagning aksturs og ökutækja sé verulega há hér á landi. Það er stundum sagt: Er ekki bara sanngjarnt að þeir borgi sem nota? Það má alveg til sanns vegar færa. Eigum við þá ekki bara að láta það ganga yfir allt? Það er ekki sanngjarnt að það sé bara aksturinn sem menn nálgast með þeim hætti. Við skulum þá bara — hvernig ætla menn að rukka hjólreiðamennina sem nota hjólastígana? Hvernig ætla menn að rukka gangandi vegfarendur sem nota gangstéttir? Það þarf einhvern veginn að ná heildstæðara samtali um þessi mál að mínu mati.

Mig langar aðeins að koma inn á íbúðamarkaðinn. Ég treysti mér ekki alveg til að skilgreina skurðpunktinn varðandi hvenær sú þróun varð en mér hefur þótt séreignarstefnan eiga ansi mikið undir högg að sækja núna nokkuð lengi og mjög tryggilega innan þessa stjórnarsamstarfs sem nú er að fara inn í sitt sjöunda þing. Meira og minna allt sem fjallað er um með einum eða öðrum hætti snýr að hinum opinberu ríkisstyrktu húsnæðiskerfum. Það er miklu alvarlegra mál að mörgu leyti í gangi; fækkun íbúða í framleiðslu fyrir hinn almenna markað. Ef menn telja stöðuna snúna í dag þá verður hún orðin margfalt verri, alla vega umtalsvert verri, eftir eitt eða eitt og hálft ár ef fram heldur sem horfir.

Mér hefur komið verulega á óvart, og það er eitt af þeim atriðum sem rétt er að nefna hérna, ákvörðun um að lækka endurgreiðsluhlutfall fyrir vinnu á verkstað við íbúðabyggingar úr 100% niður í 60% og niður í 35%. Þetta var sett upp í 100% í gegnum Covid-faraldurinn en hafði verið 60% fram að því. Nú fer þetta niður í 35% á sama tíma og mjög margir aðrir þættir byggingarframkvæmda eru að hækka í verði. Það sem er kannski eiturpillan í því öllu er síðan lóðaskorturinn sem er viðvarandi fyrir þá sem eru á almenna markaðnum. Ég vil hvetja, í samhengi við fjárlögin og þann þrýsting sem húsnæðismarkaðurinn setur á verðbólguna, til þess að þessi mál verði skoðuð alveg sérstaklega með það fyrir augum að hinn almenni markaður, ekki hinn ríkisstyrkti, að það verði ekki köld hönd liggjandi yfir honum öllu lengur en nú er því sá lóðaskortur sem menn standa frammi fyrir er að hafa mjög alvarleg áhrif og ekki bara á framboðið heldur líka þau fyrirtæki sem munu á endanum skila þeim íbúðum sem verða til sölu næstu árin á markað.

Ég nefndi stuttlega í andsvari við ræðu hæstv. fjármálaráðherra í morgun, framsöguræðu ráðherra, að ég teldi þörf á því að það væri heildstæðara mat sem lægi fyrir á afleiddum áhrifum annarra laga hér inni heldur en fjárlaganna sem hafa bein áhrif á fyrirtæki og á endanum heimili landsins. Ég nefndi þetta sérstaklega í samhengi við að nú liggur fyrir í þingmálaskrá ríkisstjórnarinnar tilkynning um frumvarp frá orkumálaráðherra þar sem á að innleiða hluta af þessu svokallaða „Fit for 55“-regluverki Evrópusambandsins í tengslum við siglingar, flutninga til og frá landinu, sem eru okkur nú jafn mikilvægir og við öll þekkjum. Skipafélögin hafa metið það sem svo að þetta væri kostnaður upp á 5–6 milljarða á ári. Sá kostnaður lendir á endanum hvergi nema á heimilum landsins, það er nú bara þannig.

Við horfum annars vegar á það sem hæstv. fjármálaráðherra hefur lýst sem miklu átaki, að ná fram hagræðingu upp á 17 milljarða. Síðan, bara eins og ekkert sé, kemur hins vegar viðbótarkostnaður á heimili landsins upp á 5–6 milljarða ef mat skipafélaganna heldur, sem er 35%, bara í þessum eina lið. Dálítið fellur af himnum ofan í þessum loftslagsæfingum ríkisstjórnarinnar og Evrópusambandsins. Jafngildi 35% af hinum miklu hagræðingaraðgerðum kemur eins og ekkert sé í gegnum regluverk sem alla jafna væri kannski ekki einu sinni veitt mikil athygli á meðan það rynni í gegnum kerfið hér á þingi, enda svokallað innleiðingarmál, en þau fá oft minni athygli en ástæða væri til á grundvelli efnisatriða.

Hæstv. fjármálaráðherra svaraði því til að þetta mat ætti sér stað í tengslum við framlagningu þess tiltekna máls. Það má auðvitað til sanns vegar færa en við höfum líka orðið vitni að því undanfarin ár að kostnaðarmat frumvarpa er ekki vel unnið eða ígrundað. Ég minni nú bara á kostnaðarmat frumvarps um samræmda móttöku flóttamanna, sem fór eftir ár úr sirka 25 milljónum upp í sirka 47 eða 48. Það blasti við öllum að þetta væri tóm vitleysa. Hæstv. ráðherra Guðmundur Ingi Guðbrandsson, sem þá fór með málaflokkinn, svaraði því til hér í umræðu að kostnaðarauki á milli ára, nú man ég ekki grunntöluna, milli ársins í fyrra og hittiðfyrra, hafi verið rúmar 800 milljónir vegna þessa. Þannig að þessi kostnaðarmöt eru því miður allt of illa unnin og einhvern veginn virðast menn leyfa sér að setja þau fram með þeim hætti að það auðveldi að koma málinu í gegn. Svo er hægt að biðjast afsökunar á framúrkeyrslunni síðar. Við verðum að losna út úr þessu.

Ég held að það sé nauðsynlegt, í ljósi þess hversu mikil áhrif ríkisfjármálin hafa á bæði verðbólguþróunina og síðan auðvitað svona stemninguna sem myndast hér á nýju ári í tengslum við lausa kjarasamninga — ég get ekki annað en gagnrýnt það harðlega að það sé ekki áætlað að leggja fram frumvarp um breytta stöðu ríkissáttasemjara fyrr en á nýju ári. Það er mér algerlega óskiljanlegt að ætlun félagsmálaráðherra sé að geyma þetta frumvarp þangað til allir samningar eru orðnir lausir. Það er bara eins og það sé sérstakt markmið að lenda í vandræðum í þessum efnum. Ég vil bara hvetja hæstv. ríkisstjórn á næsta fundi, og hæstv. fjármálaráðherra, af því hann er hér í salnum, til að ýta á um það að þetta frumvarp verði sett framar í röðina. Það getur ekki verið mjög flókið. Það hlýtur að vera búið að vinna undirbúningsvinnuna. Það hlýtur að vera hægt að koma því fram í október en vera ekki að setja það fram í þinginu þegar allir samningar eru orðnir lausir og væntanlega að öllum líkindum harka farin að færast í mál á vinnumarkaði.

Það er ekki hægt annað en að nefna stuttlega útgjöld til útlendingamála. Þau eru nú orðin 15,3 milljarðar miðað við þessi fjárlög næsta árs. Við verðum að hafa í huga að þetta er auðvitað bara hluti af heildarkostnaðinum sem kemur til vegna þessa. Ég gagnrýndi það í ræðu minni við stefnuræðu forsætisráðherra í gær að það væri ekki ætlun dómsmálaráðherra að leggja fram frumvarp um svokölluð lokuð búsetuúrræði fyrr en á nýju ári. Það var dálítið eins og það væri markmið í sjálfu sér að leggja það fram svo seint að það væri hægt að segja: Við náðum þessu ekki í gegn, við verðum að gera það aftur að ári. Hangi ríkisstjórnin þá eru engar líkur á að svona frumvarp klárist á kosningavetri. Það að setja þetta fram jafn seint og raun ber vitni, miðað við þingmálaskrá ríkisstjórnarinnar, bendir til þess að það fylgi ekki hugur máli hvað það varðar að ná tökum á ástandinu á landamærunum. Ég bara hvet ríkisstjórnina, sérstaklega fjármálaráðherra, sem þarf með einum eða öðrum hætti að punga út fyrir þessu, og hæstv. dómsmálaráðherra, sem heldur á málinu, til að flýta framlagningu þessa máls til að styðja við það að við náum hraðar tökum á ástandinu á landamærunum og þeirri stöðu sem komið hefur upp og þróast undanfarin ár heldur en annars yrði. Ég held að hvarfli ekki að nokkrum manni að svona mál klárist á kosningavetri verði ríkisstjórnin enn þá á lífi á þeim tímapunkti. Það að leggja málið ekki fram fyrr en á vorþingi held ég að þýði raunverulega að það sé ekki raunveruleg meining á bak við það að ná því fram. Eflaust er það til komið vegna þess hvernig samstarfsflokkar flokks dómsmálaráðherra eru stemmdir í málinu.

Virðulegur forseti. Ég ætla að láta þetta duga hér um fjárlögin við 1. umræðu. Ég mun fylgjast með málinu sem áheyrnarfulltrúi í fjárlaganefnd og treysti því, eins og ég sagði í byrjun ræðunnar, að það komi ekki viðlíka útgjaldasprenging á milli umræðna og varð hér í fyrra þegar sendiboðinn ofan úr fjármálaráðuneyti mætti með útgjaldaaukninguna. Ég held að rúm 95% af breytingunni sem var milli umræðna hafi verið frá fjármálaráðuneytinu sjálfu en ekki tillögur nefndarinnar og ég held að það sé ekki til bóta að láta okkur þingmenn standa og ræða fjárlög og frumvarp til fjárlaga sem tók í raun grundvallarbreytingum eins og gerðist í fyrra. En ég læt þetta duga í bili og vona að hv. fjárlaganefnd takist vel til með meðferð fjárlaganna.


Ræðumaður: Bergþór Ólason

Virðulegur forseti. Ég þakka hæstv. ráðherra. Þessu til viðbótar þá langar mig að spyrja út í það sem ráðherra kom hér inn á áðan, sýn hans á svokallaða útgjaldareglu. Ég veitti því athygli að í desember síðastliðnum var Sjálfstæðisflokkurinn með það á samfélagsmiðlum sínum að skynsamlegt væri að innleiða útgjaldareglu til að hemja útgjaldavöxt ríkissjóðs. Mig langar að spyrja hvort ráðherrann sjái fyrir sér svona í fyrirsjáanlegri framtíð að þetta komi fram sem tillaga til þingsins, væntanlega frá hæstv. ráðherra, eða hvort þetta sé verkefni sem bíði næsta kjörtímabils.

Í öðru lagi langar mig að spyrja í seinna andsvari út í útgjöld til útlendingamála sem eru áætluð núna 15,3 milljarðar á næsta ári. Ég held að ég hafi heyrt hæstv. ráðherra svara því til í viðtali nýlega að þegar hann kom í sitt ráðuneyti hafi þessi tala verið rétt um 500 milljónir. Liggur fyrir markmið um það með hvaða hætti stjórnvöld sjá þennan útgjaldaþátt þróast á næstu árum að teknu tilliti til þeirra frumvarpa sem nú hefur verið tilkynnt að verði lögð fram á þessu þingi? Við verðum að hafa það í huga að þessi útgjöld eru auðvitað bara bein útgjöld ríkissjóðs. Heildarútgjöld og afleiddur kostnaður er án nokkurs vafa margfaldur miðað við það sem þarna kemur fram.

En þetta tvennt langar mig að spyrja hæstv. ráðherra út í, hvers við megum vænta varðandi mögulega reglusetningu er tengist útgjaldareglu og hins vegar sýn hæstv. ráðherra á þróun þess útgjaldaliðar sem tengist útlendingamálum og er núna tilgreindur 15,3 milljarðar.


Ræðumaður: Bergþór Ólason

Virðulegur forseti. Ég þakka hæstv. fjármálaráðherra fyrir framsöguna. Það eru þrjú atriði sem mig langar til að spyrja út í hér í fyrra andsvari mínu. Ég missti reyndar af sirka tveimur mínútum af ræðu hæstv. ráðherra þannig að mögulega kom það fram þar, en það kom ekki fram að mér sýndist í kynningu ráðherra og það kom ekki fram í framsögu ráðherra við fjárlög í fyrra, en mig langar til að spyrja hæstv. ráðherra: Hver eru heildarútgjöld ríkissjóðs á næsta ári samkvæmt fyrirliggjandi fjárlagafrumvarpi?

Í öðru lagi þá langar mig til að spyrja hæstv. ráðherra, í ljósi þess að það hefur auðvitað verið mikið rætt hér í umræðum í gær og blasir við að það tengist fjárlögunum, um áhrif kjarasamninga á nýju ári. Nú liggur fyrir að hæstv. félagsmálaráðherra ætlar sér ekki að leggja fram breytingu á lögum um ríkissáttasemjara fyrr en á nýju ári. Mig langar til þess að spyrja um afstöðu hæstv. fjármálaráðherra til þessa og hvort það sé skynsamlegt að bíða svo lengi með að styrkja stöðu og regluumhverfi ríkissáttasemjara í því samhengi að festa geti verið í þeim samningaviðræðum sem fram undan eru.

Í þriðja lagi langar mig til að spyrja hæstv. ráðherra hvort það fari fram einhver greining í fjármálaráðuneytinu í tengslum við vinnu fjárlaga á áhrifum annarrar löggjafar. Ég vil bara taka lítið dæmi. Nú liggur fyrir í þingmálaskrá, frá hæstv. utanríkisráðherra, að það á að innleiða þann hluta Fit for 55, umhverfispakka Evrópusambandsins, sem snýr að siglingum. Það hefur komið fram í fjölmiðlum að ekki var óskað eftir undanþágu þó að beinlínis sé gert ráð fyrir þeim í regluverkinu. Skipafélögin hafa sagt að það verði 5–6 milljarða viðbótarkostnaður vegna þess. Sá kostnaður lendir auðvitað á heimilunum með beinum hætti á endanum. Þetta eru 35% af aðhaldstillögunum sem fjármálaráðherra leggur til, 17 milljörðunum, þannig að áhrifin eru svo fljót að koma fram af svona breytingum sem fá kannski ekki nægilega mikla athygli hvað mat á heildaráhrifum aðgerða ríkisstjórnarinnar varðar.


Ræðumaður: Bergþór Ólason

Frú forseti. Góðir landsmenn. Hæstv. fjármálaráðherra sagði hér áðan að það væri bara alls ekkert ósamstæð ríkisstjórn sem hér væri við völd. Í þessu samhengi datt mér til hugar, bara til að nefna af handahófi, nýtingu auðlinda. Er ríkisstjórnin samstæð þegar kemur að málefnum hvalveiða? Er ríkisstjórnin samstæð  þegar kemur að orkuframleiðslu?

Hæstv. fjármálaráðherra sagði að stjórnarandstaðan væri raunverulega ósamstæð. Það er rétt upp að ákveðnu marki. En stjórnarandstaðan velur ekki að vinna saman. Stjórnarandstaðan finnur sig bara í því hlutverki. En það eru stjórnarflokkarnir sem velja að vinna saman og núna til að mynda, bara til að nefna ósamstöðu, þá er Sjálfstæðisflokkurinn í samstarfi við flokk sem steig stríðsdans þegar áform um Hvammsvirkjun frestuðust og þar með áform um frekari græna orkuvinnslu.

Hv. þm. Sigmundur Davíð Gunnlaugsson fór hér áðan yfir það hvernig mál hefðu getað þróast hefðu menn borið gæfu til að nýta tækifæri sem blasa við í landi tækifæranna. Ég ætla að nota mína ræðu til þess að reyna að draga saman hvað þau ætla sér að gera, hvað þau ætla að gera af sér næsta árið, ríkisstjórnarflokkarnir, því að þingmálaskrá ríkisstjórnarinnar liggur nú fyrir. Það er nú ýmislegt kómískt sem þar er en annað alvarlegt. Ég ætla að fara yfir þetta svona dálítið af handahófi.

Byrjum á forsætisráðherra, sem hefur nú lagt fram þingmálaskrána fyrir hönd sinnar ríkisstjórnar. Þar er efst á blaði að það á að stofna sérstaka mannréttindastofnun Íslands svona til að tryggja að báknið vaxi enn frekar. Ætli þær séu ekki einar fjórar, fimm stofnanirnar sem gætu tekið við þeim verkefnum sem þarna á að koma fyrir? Og enn skal höggvið í sama knérunn hvað varðar ásælni ríkisins í lönd og hlunnindi bænda og landeigenda og bæta við í vopnabúr óbyggðanefndar með breytingu á lögum um þjóðlendur og ákvörðun marka eignarlanda í stað þess að hætta þessari ásælni sem hefur viðgengist síðan lögin voru upphaflega samþykkt árið 1998. Fyrsti hringurinn er að klárast núna. En hvað gerði þessi sama ríkisstjórn á síðasta kjörtímabili? Hún ákvað að fara annan hring, sækja meira land frá bændum og landeigendum.

Nú að málefnum fjármálaráðherra. Enn poppar upp frumvarp fjármálaráðherra um þjóðarsjóð, en nær væri að nýta það svigrúm sem er til staðar til niðurgreiðslu skulda enda uppsafnaður árangur ríkisstjórnarinnar í skuldasöfnun hreinlega ævintýralegur.

Dómsmálaráðherra ætlar sér að gera aðra atlögu að því að sameina alla héraðsdóma landsins í einn með kontór í Reykjavík. Það er eflaust gert með markmið ríkisstjórnarinnar um aukna miðstýringu að leiðarljósi. Úr ranni dómsmálaráðherra kemur nokkuð á óvart að ekki sé ætlunin að leggja fram frumvarp til laga um lokuð búsetuúrræði fyrr en á næsta ári, enda, að því er virðist  til þess að gera einfalda innleiðingu á ákvæði tilskipunar Evrópuþingsins og ráðsins um sameiginleg viðmið og skilyrði fyrir brottvísun ríkisborgara utan EES sem dveljast ólöglega á yfirráðasvæði Schengen-ríkjanna.

Virðulegur forseti. Félags- og vinnumarkaðsráðherra ætlar að bíða fram yfir áramót með að leggja fram frumvarp um störf ríkissáttasemjara. Hvers vegna? Það blasir við öllum nauðsyn þess að staða ríkissáttasemjara verði tryggð; samningar að losna, eins og við þekkjum öll. Af hverju að bíða með þetta? Er það sérstakt markmið ríkisstjórnarinnar að lenda uppi á skeri í þessum málum enn og aftur?

Heilbrigðisráðherra virðist ætla sér að gera aðra tilraun til að innleiða nýja heildarlöggjöf í sóttvarnamálum og það áður en heildstæð úttekt hefur farið fram á áhrifum  ákvarðana stjórnvalda í gegnum Covid-faraldurinn. Það er fráleit flýtiafgreiðsla.

Innviðaráðherra ætlar sér í annarri tilraun að ná því fram að veitt verði undanþága frá skipulags- og byggingarlöggjöf til að auðvelda stjórnvöldum að nýta atvinnuhúsnæði undir umsækjendur um alþjóðlega vernd. Og talandi um húsnæðismarkaðinn, þeir sem halda að staðan á húsnæðismarkaði sé slæm núna, bíðið þið bara, hún á því miður eftir að versna umtalsvert. Staðan nú er sú að það er nákvæmlega jafn líklegt að áform stjórnvalda um uppbyggingu húsnæðis eru jafn líkleg til þess að nást þetta árið og stefnumál Framsóknarflokksins um fíkniefnalaust Íslands árið 2000. Það er bara jafn líklegt að bæði þessi markmið náist — eða annað þeirra.

Áform matvælaráðherra um heildarendurskoðun fiskveiðilöggjafarinnar geta varla orðið til annars en að setja þingstörf á hliðina   þegar kemur að framlagningu þeirra. Og svo mætti lengi telja.

Ég ætla að leyfa mér að hrósa umhverfisráðherra, en afleitt frumvarp ráðherrans frá síðasta þingi um bann við rannsóknum í tengslum við olíu- og gasvinnslu er hvergi að finna í þingmálaskrá ríkisstjórnarinnar. Þó að  ólíklegt sé að ríkisstjórnin styðji við skynsamlega nýtingu auðlinda í þessu samhengi er þó til bóta að stjórnin leggi ekki beinlínis til bann við rannsóknum.

[Hlátur í þingsal.]Utanríkisráðherra þrammar svo aftur upp með bókun 35 á meðan fulltrúar í utanríkismálanefnd hafa, þrátt fyrir ítrekaðar beiðnir þar um, ekki fengið tækifæri til að glöggva sig á sjónarmiðum stjórnvalda á liðnu kjörtímabili þegar utanríkisráðherra þess tíma taldi enga ástæðu til að gera þá kúvendingu sem nú er ætluð í málinu. Hvers vegna fá þingmenn ekki að glöggva sig á rökstuðningi  Sjálfstæðisflokksins á liðnu kjörtímabili í þessu máli? Við Sjálfstæðismenn og fullveldissinna um landið allt vil ég segja að það er tekið við nýskráningum í Miðflokkinn allan sólarhringinn á heimasíðu flokksins, midflokkurinn.is.

Virðulegur forseti. Það verður auðvitað líka að vera gaman hér í þinginu. Að lokinni þessari yfirferð minni um ævintýri þingmálaskrár ríkisstjórnarinnar er eiginlega ekki annað hægt en að benda á skemmtiefni sem utanríkisráðherra  ætlar sér að leggja fram hér í þinginu í nóvember, en þá áformar ráðherrann að leggja fram tillögu til þingsályktunar um staðfestingu ákvörðunar sameiginlegu EES-nefndarinnar sem ekki hefur enn verið tekin. Hvaða brandari er þetta? En það verður einhver að taka sér að skemmta okkur hér í þinginu.

Góðir landsmenn. Það er fjörugur þingvetur fram undan. Það er ekki víst að allt sem hér gerist verði til heilla fyrir land og þjóð, en við ykkur segi ég bara: Þið fylgist með. Góða skemmtun.


Ræðumaður: Sigmundur Davíð Gunnlaugsson

Herra forseti. Góðir landsmenn. Þetta er nú meira ástandið. Eftir sex ár sitjum við enn uppi með ríkisstjórn sem var eingöngu mynduð um það að fólk gæti verið saman í ríkisstjórn og gengið á sterka stöðu ríkissjóðs á þeim tíma. Afleiðingarnar af þessari óhemju dýru pólitísku tilraun koma betur í ljós með hverjum mánuðinum og raunar hverri vikunni þessa dagana. Síðasta vor var þingið sent heim svo að stjórnin gæti ráðið ráðum sínum í sumar og nú við þingsetningu sáum við hvað kom út úr því. Ekki neitt.

Eftir stendur að flokkarnir eru til í að fórna öllu fyrir stjórnarsetu en engu fyrir stefnu sína og kosningaloforð. Gömlu vandræðamálin dúkka upp hvert af öðru, sum samfélagslega vafasöm, sum efnahagslegt óráð og sum ganga gegn fullveldi og sjálfsákvörðunarrétti landsins. Fjárlög eru kynnt á þann hátt að ríkisstjórnin hafi dottið í lukkupottinn því að ferðamenn og landsmenn að kaupa í kappi við verðbólguna hafi skilað svo miklum aukasköttum. En stjórnin ætli ekki að eyða öllum þessum peningum, bara hluta af þeim og það er kynnt sem aðhald. Um leið er kynnt nýtt Íslandsmet í ríkisútgjöldum og áframhaldandi hallarekstur. Á meðan eru skuldirnar orðnar svo miklar að það þarf að borga 90 milljarða bara í vexti. Það er u.þ.b. milljón krónur á hvert heimili að meðaltali, bara í vexti ríkisins. Það er álíka mikið og fer í öll samgöngumál, húsnæðisstuðning og löggæslu til samans. Næsta ríkisstjórn á víst að greiða niður skuldirnar nema hún verði svipuð og þessi, þá er það væntanlega þarnæsta ríkisstjórn.

Báknið stækkar og stækkar en ríkisstjórnin státar sig af því hvað henni hafi tekist að auka útgjöld til heilbrigðismála eða um þriðjung. Samt er heilbrigðiskerfið verr statt en þegar stjórnin tók við og biðlistarnir lengri.

Hvernig er hægt að eyða svona miklum peningum með svona litlum árangri? Það er vegna þess að ríkisstjórnin hugar aldrei að innihaldinu. Það er ekkert gert til að laga kerfin sjálf. Þess í stað er meiri peningum mokað í óleystan vanda og sjúklingar sendir til útlanda í þrefalt eða sexfalt dýrari aðgerðir en hér í stað þess að bæta kerfið hérna.

Þegar ríkisstjórnin tók við var Ísland land tækifæranna. Sumum þeirra hefur verið glutrað niður, önnur ekki nýtt. Það skiptir nefnilega máli hverjir stjórna og það er ekki bara best að kjósa þá sem vilja vera í ríkisstjórn, bara til að vera í ríkisstjórn.

En ætli ég segi þetta ekki gott af umræðu um ríkisstjórnina. Það er nefnilega þess virði að velta fyrir sér hvernig samfélagið hefði getað verið og gæti orðið með annars konar stjórnarfari. Við gætum hafa notað einstakt tækifæri sem gafst til að endurskipuleggja fjármálakerfið og koma á kerfi sem virkar betur fyrir almenning og fyrirtækin en það sem við búum við nú, auk þess t.d. að skila eignarhlut í ríkisbanka beint til eigendanna til jafns, til almennings í landinu. Það hefði verið hægt að innleiða hér húsnæðisstefna sem virkar — þá dettur mér í hug húsnæðisstefna Miðflokksins — og stuðla að því að fólk geti á ný eignast eigið húsnæði fremur en að hverfa alfarið frá séreignarstefnunni. Það hefði mátt haga ríkisfjármálunum þannig að verðbólga og þar með vextir séu ekki fóðraðir af gríðarlegum ríkisútgjöldum og síhækkandi gjaldtöku og öðrum álögum ríkisins. Við værum núna u.þ.b. eða gætum verið að opna stórglæsilegt og nútímalegt þjóðarsjúkrahús við Vífilsstaði eða í Keldnalandi fremur en að horfa upp á steinsteypustabbana sem skyggja á Landspítalann og raunar miðbæinn allan. Við gætum haft heilbrigðiskerfi sem virkar eins og Birni Zoëga tókst að skapa með endurskipulagningu kerfisins á Karólínska sjúkrahúsinu.

Það sama á við um menntakerfið. Nú gætu stórir árgangar iðnnema verið að útskrifast, fólk sem í hundraðavís fékk ekki skólavist en gæti nú verið að hefja verðmætasköpun fyrir fjölskyldur sínar og samfélagið. Bændur sem halda uppi byggð,  framleiðslu fyrir okkur á mat, spara gjaldeyri og tryggja öryggi samfélagsins gætu fjárfest og unnið sín störf í vissu þess að stjórnvöld stæðu með greininni í stað þess að finna stöðugt upp nýjar leiðir til að gera bændum lífið leitt. Og við gætum verið að nýta meira af hinni óbeisluðu umhverfisvænu orku til að standa undir orkuskiptum og nýrri framleiðslu, nokkuð sem er ekki í boði nú. Við gætum jafnvel verið að leita að orkunni sem heimurinn þarf og má ekki nefna. Ég hef fulla trú á því að íslenska gasið sé best. Við gætum staðið vörð um fullveldi landsins og yfirráð okkar yfir orkumálum og gjaldtöku. Við gætum innleitt hvetjandi stefnu sem fær Ísland allt til að virka sem eina öfluga heild. Sú stefna er til og þið vitið hvar.

Í samgöngumálum gætum við ráðast í hagkvæmar og mikilvægar framkvæmdir sem hafa beðið von úr viti í stað þess að ráðherrar leyfi borgarstjórn Reykjavíkur að ráða för og rukki svo alla landsmenn fyrir gæluverkefni Samfylkingarinnar í Reykjavík.

Loks gætum við lært af reynslu annarra Norðurlanda og raunar Evrópu allrar og náð stjórn á landamærunum og hælisleitendamálum, hjálpað fleirum í raunverulegri neyð víða um lönd í stað þess að ýta undir stjórnleysi og setja samfélagið allt úr skorðum. Um leið gætum við rétt hlut íslenskra lífeyrisþega og annarra sem hallar á hér á landi.

Sé þetta allt gert af skynsemi þá gætum við um leið greitt niður skuldir svo ekki stór hluti af tekjum íslensks almennings renna í það að greiða vexti ríkisins.

Ótal margt fleira mætti nefna og þið vitið hvað þarf til að hlutirnir breytist. Því hvet ég forystufólk stjórnarflokkanna til að frelsa flokkana sína svo þeir geti fundið sjálfa sig á ný. Það er komið nóg af þessari óheillatilraun.


