
Virðulegur forseti. Við ræðum hér mikilvægt mál. Mér fannst mikilvægt að koma hingað upp vegna þess að málefni fatlaðs fólks og samningur Sameinuðu þjóðanna um réttindi fatlaðs fólks standa mér nærri. Þegar ég les umsögn ÖBÍ um þetta mál þá langar mig að vekja athygli á því sem mér hefur kannski ekki fundist koma nægilega vel fram í þessari umræðu hingað til. Það er þannig, með leyfi forseta, að örorkulífeyrisþegar voru „45% þeirra sem leituðu greiðsluaðlögunar árið 2023.“ Þar segir enn fremur, með leyfi forseta:

„Sá hópur hefur lítil sem engin bjargráð til að vænka hag sinn og staða þeirra fer sífellt versnandi.“

Þetta er eitthvað sem er hægt að taka undir og er auðvitað alveg hræðileg þróun. Við höfum verið að sjá í könnunum sem hafa verið gerðar að allt að 80% öryrkja neiti sér um læknisaðstoð og eigi gríðarlega erfitt með að ná endum saman og lífskjör þeirra séu bara mjög slæm. Hér sjáum við líka að næstum því helmingurinn af þeim sem þurfa á þjónustu umboðsmanns skuldara að halda eru öryrkjar. Mér finnst það segja okkur mjög sorglega sögu um samfélagið okkar.

Ástæðan fyrir því að ég kom hingað upp er að benda á að það kemur fram hérna, með leyfi forseta, að:

„ÖBÍ fagnar viðbrögðum félags- og vinnumarkaðsráðuneytisins við ábendingum samtakanna“ — og þar er átt við ÖBÍ — „um fatlað fólk í greiðsluvanda. Í greinargerð með lögunum segir að til að bregðast við þeim ábendingum mun embætti umboðsmanns skuldara setja í verklagsreglur sínar að við afgreiðslu og vinnslu umsókna frá fötluðum einstaklingum skuli litið til samnings Sameinuðu þjóðanna um réttindi fatlaðs fólks, sérstaklega ákvæða um viðeigandi aðlögun. ÖBÍ telur þetta skref í rétta átt, en minnir á mikilvægi þess að lög og reglur séu skýr. ÖBÍ óskar eftir að löggjafinn kveði fastar að orði og beini þeim tilmælum til umboðsmanns skuldara að embættinu beri að upplýsa fatlað fólk um réttindagæslu fatlaðs fólks og þá aðstoð sem þar býðst við upphaf greiðsluaðlögunar.“

Ástæðan fyrir ég vek athygli á þessu atriði í umsögn ÖBÍ er að þetta er allt of algengt vandamál, að löggjafinn setji ekki skýrt í lög þær mikilvægu skyldur sem samningur Sameinuðu þjóðanna um réttindi fatlaðs fólks setur á herðar aðildarríkja. Við höfum dregið lappirnar allt of lengi líka þegar kemur að því að lögfesta þann samning og það að setja skýr viðmið um rétt til viðeigandi aðlögunar í öll ákvæði sem snúa að þjónustu við borgarana er ótrúlega mikilvægur liður í þessu að mínu viti. Mér finnst það allt of oft gerast að fatlað fólk er einhver afgangsstærð, það er ekki tekið nægilega mikið tillit til þeirra í lagasetningu. Það er ekki gert ráð fyrir þeim og ekki tekið nægilega mikið tillit til þessarar algildu reglu að fatlað fólk eigi að geta verið jafngildir þátttakendur í samfélaginu, að samfélagið eigi að búa til pláss fyrir þau og eigi að aðlaga samfélagið þannig að fötlunin standi ekki í vegi fyrir því, þ.e. að samfélagið láti ekki fötlunina standa í vegi fyrir því að fatlað fólk geti tekið þátt í samfélaginu. Það er því miður allt of sjaldgæft að það sé hugað að þessu og við sjáum þetta víðs vegar. Í réttarkerfinu er þetta mjög algengt, þegar kemur að greiðslulausnum líka, þegar kemur að rafrænni stjórnsýslu, öllum þessum atriðum, hafa lappirnar verið dregnar allt of lengi við að koma málunum í rétt horf. Þar af leiðandi finnst mér mjög mikilvægt að benda á að þetta er allt of algengt vandamál. Það að ráðuneytið beini þeim tilmælum til umboðsmanns að embættinu beri að upplýsa fatlað fólk um réttindagæslu fatlaðs fólks finnst mér ekki nógu langt gengið þannig að til frambúðar verð ég að taka undir tilmælin sem ÖBÍ kemur með, þar sem samtökin óska eftir því að löggjafinn kveði fastar að orði og hafi þetta algerlega skýrt í lögunum.

Síðan þegar kemur að öðrum lögum sem taka gildi við gildistöku frumvarpsins þá bendir ÖBÍ á mikilvægi þess að löggjafarvaldið geri einnig viðeigandi breytingar á lögum um nauðungarsölu. Ég held og vona að velferðarnefnd skoði þetta sérstaklega vegna þess að það þarf einmitt að huga sérstaklega að frumkvæðisskyldu stjórnvalda í samskiptum við fatlað fólk og tryggja að öll úrræði hafi verið reynd til þrautar. Við sáum þetta í máli sem fór töluvert hátt í umræðunni um fatlaðan mann sem missti húsið undan sér fyrir nánast engan pening. Þar af leiðandi er mjög mikilvægt að taka undir þá ábendingu sem ÖBÍ kemur hér með við þetta frumvarp þar sem, með leyfi forseta:

„ÖBÍ leggur til að löggjafarvaldið skerpi á upplýsingarskyldu sýslumanna á þann veg að sýslumanni beri að afla sér upplýsinga um hvort skuldari hafi óskað eftir aðstoð hjá umboðsmanni skuldara strax þegar skuldamál einstaklings berst sýslumannsembættinu. Sýslumaður skal upplýsa og leiðbeina þeim einstaklingum sem ekki hafa óskað eftir aðstoð umboðsmanns skuldara um úrræðið.“

Ég held að ef þetta hefði verið tekið til greina og verið komið til laga áður en þessi atburður átti sér stað þá mögulega hefði verið hægt að koma í veg fyrir þennan leiðindaatburð sem varð varðandi það að einstaklingur missti húsnæði sitt fyrir eiginlega enga fjármuni.

Að þessu sögðu finnst mér líka mikilvægt að benda á það sem þetta frumvarp nær ekki til og það eru opinberar skuldir eins og námslán og annað. Ég held að það sé mjög mikilvægt að hefja þá umræðu hvort skuldir eins og námslán og aðrar opinberar skuldir séu ekki slíkar að það þurfi að vera hægt að taka þær fyrir í svona þjónustu sem umboðsmaður skuldara býður upp á vegna þess að þær geta vafist fyrir fólki alveg jafn mikið og aðrar skuldir. Þess vegna var leitt að sjá að breytingartillaga þess efnis var felld hér í 2. umræðu. Ég hefði viljað sjá þingið sameinast um að það verði að vera hægt að taka utan um allar skuldir einstaklinga en fólk sitji ekki uppi með sumar þeirra og geti ekki fengið aðlögun á þeim bara vegna þess að þær beinast gegn ríkinu. Við erum hér að ræða um alls konar leiðir til að koma til móts við einstaklinga í þessum sal og það ætti alveg að vera hægt að koma til móts við fólk sem er í miklum vandræðum með þetta. Og eins og bent er á eru 45% þeirra sem eru í þjónustu hjá umboðsmanni skuldara örorkulífeyrisþegar. Margir þeirra hafa háskólamenntun sem þeir hafa síðan ekki not fyrir og eru þá að greiða af lánum fyrir menntun sem mun ekki nýtast þeim, líklega um fyrirsjáanlega framtíð. Þá er auðvitað mikið réttlætismál að það sé hægt að semja um slík lán líka. Eins og hv. þm. Björn Leví Gunnarsson benti á fyrr í þessari umræðu þá höfum við lagt fram frumvarp um að heimila að lánasjóður námsmanna geti ákveðið að veita einhvers konar niðurfellingu eða eitthvað slíkt ef ástæða er til að gera það vegna þess að eins og staðan er núna þá hefur hann bara enga heimild til þess. Það er auðvitað bara mjög óeðlilegt að það sé engin heimild til staðar í lögum til að koma í raun til móts við greiðsluvanda einstaklinga sem er kannski bara mjög mikill. Þar af leiðandi verð ég að endurtaka það að mér finnst mjög leitt að breytingartillaga þess efnis að taka þessar skuldir inn hafi ekki verið samþykkt. Sömuleiðis var breytingartillaga frá hv. þm. Guðmundi Inga Kristinssyni um að það sé ekki hægt að bera fólk út af heimilum sínum nema allt hafi verið reynt til hins ýtrasta og að tekið sé tillit til fjölskylduaðstæðna og viðkomandi hafi komist í eitthvert annað húsaskjól. Þetta tel ég að hefði líka verið gríðarlega mikilvægt fyrir þann einstakling sem borinn var út af heimili sínu fyrir ekki svo löngu síðan, hefði það ákvæði verið í gildi.

Þó að þetta frumvarp sé bara algjörlega frábært, við erum að stíga stór skref til að bæta þetta umhverfi, þá eru enn þá ákveðnir agnúar og það er enn þá einhvers konar tregða hjá ríkinu við að sjá sig sem þátttakanda í því að koma til móts við einstaklinga í greiðsluvanda, sem er auðvitað út af fyrir sig ákveðin fyrirstaða í því að við getum tekið heildstætt utan um þennan málaflokk. Því hvet ég bara hv. velferðarnefnd til dáða í þessum málaflokki og vona að hún haldi áfram með þetta mál og að hún hafi samning Sameinuðu þjóðanna um réttindi fatlaðs fólks alltaf á bak við eyrað og kalli jafnvel ráðherra á teppið og fari að spyrja hvað líði því að lögfesta þennan samning vegna þess að ef mig minnir rétt eru liðin níu ár frá því við fullgiltum hann og það er orðinn ansi langur tími til þess að ganga í það að lögfesta hann. Við erum t.d. með Mannréttindastofnun í algjöru frosti inni í stjórnskipunar- og eftirlitsnefnd. Við vorum á fullu í gestakomum í þeirri nefnd í því máli fyrir áramót en það er ekkert að gerast þar og er ekki búið að vera að gerast í einhverja mánuði. Ég velti fyrir mér hvort það sé einhver kergja á milli stjórnarflokkanna um hvort það komist í gegn en það mál er t.d. gríðarlega mikilvægur liður í því að við lögfestum samning Sameinuðu þjóðanna um réttindi fatlaðs fólks. Þar er gerð mjög skýr krafa um að það sé sjálfstæð mannréttindastofnun innan lands sem fylgir eftir ákvæðum samningsins. Við höfum einhvern veginn látið hjá líða í fleiri ár að setja á fót slíka sjálfstæða stofnun og erum þar af leiðandi að koma í veg fyrir að við getum fullgilt þann samning. Mér heyrist núna að það sé aðallega vegna þess að fólk er ósammála um undir hvaða hatti sú stofnun eigi að eiga heima. Það er auðvitað mjög bagalegt að alltaf skuli fatlað fólk vera látið bíða eftir réttlæti og réttarbótum og það oft út af einhverjum bitamun en ekki fjár um hvar stofnun sé nákvæmlega staðsett í stjórnkerfinu. Mér skilst að það séu skiptar skoðanir um hvort þetta eigi að vera stjórnsýslustofnun sem heyri undir stjórnsýsluna eða þá undir Alþingi og vera sjálfstæð stofnun undir Alþingi eins og forsætisráðherra er að leggja til.

Hvort heldur sem er þá held ég að það væri gríðarlega mikilvægt að koma slíkri stofnun á fót sem fyrst og hún gæti þá líka verið þátttakandi í frumvörpum sem þessum. Hún gæti verið aðhaldsaðili gagnvart stjórnvöldum og hún gæti kannski einmitt lagt stjórnvöldum lið við að vera ekki svona dugleg við að gleyma rétti fatlaðs fólks til viðeigandi aðlögunar, ekkert um okkur án okkar og allt þetta sem virðist samt gleymast svo ótrúlega oft, að samráð sé haft við fatlað fólk, að gætt sé sérstaklega að réttindum þess, og ég sé það náttúrlega í mörgum öðrum málaflokkum en þessum að réttindi fólks með fötlun eru ekki nægilega vel tryggð. Þar eru auðvitað lögræðislögin kannski skýrasta dæmið, alveg rosalegt dæmi þar í raun um hvernig fólki með fötlun er beinlínis mismunað með lögum í íslenskri löggjöf. Það er eitthvað sem er búið að benda okkur á frá árinu 1994 af Evrópunefnd um varnir gegn pyntingum án þess að nokkrar breytingar hafi orðið á. Við höfum fengið áminningu um þetta, að breyta þessum lögum vegna þess að þau mismuni beinlínis lagalega fólki með fötlun, á fjögurra ára fresti síðan 1994. Í 30 ár erum við búin að láta hjá líða að afnema lagaákvæði sem beinlínis mismuna fólki með fötlun.

Þetta er kannski svona sýnidæmi um hversu sama löggjafanum virðist vera um réttindi fólks með fötlun, að hann geti látið 30 ár líða og stöðugar áminningar hjá sér fara um að bæta réttindi fatlaðs fólks, að hann geti beðið í níu ár með að lögfesta samning Sameinuðu þjóðanna um réttindi fatlaðs fólks og að hann sé, í staðinn fyrir að hafa skýrar reglur um hvernig viðeigandi aðlögun verði framfylgt í úrræði sem þessu, að beina því bara svona til umboðsmanns að hafa það í huga að fatlað fólk eigi rétt á viðeigandi aðlögun án þess að skýra það neitt nánar hvað það ætti að fela í sér í þessu samhengi. Þetta er allt á sömu bókina, virðulegi forseti. Þetta virðast allt saman vera einhverjir bakþankar, eftirmálar, ekki eitthvað sem haft er í huga strax frá upphafi. Það sem mér finnst mikilvægt og ætti að vera leiðandi í allri frumvarpsgerð sem snertir réttindi einstaklinga, og auðvitað er mikið um það, er að við byrjum fyrst á að hugsa: Hvernig snertir þetta réttindi einstaklinga, hvaða einstaklinga og hvernig getum við tryggt að þau réttindi verði sem best vernduð? Síðan getum við farið að takast á við það verkefni að setja upp frumvarpið af því að þá byrjum við á réttum enda, virðulegi forseti, og þá erum við með forgangsröðunina á hreinu. Þannig lítur þetta alla vega út fyrir þeirri sem hér stendur.

###

Virðulegi forseti. Ég vildi bara vitna í greinargerð með frumvarpinu sem þessi fjárauki er ætlaður til að fjármagna, þ.e. frumvarpi um að kaupa íbúðarhúsnæði í Grindavík. Þar stendur, með leyfi forseta, á bls. 21:

„Frumvarpið felur í sér verulega tilfærslu verðmæta úr opinberum sjóðum til eigenda þess húsnæðis sem það nær til. Í þessu felst að aðhaldsstig opinberra fjármála verður slakara en ella. Í stað þess að hafa áhrif til lækkunar verðbólgu og vaxta, líkt og gert var ráð fyrir í samþykktum fjárlögum 2024, verða áhrif ríkisfjármálanna á þessar stærðir allt að því hlutlaus á árinu 2024 nema ráðstöfunin verði fjármögnuð með hækkun skatta eða lækkun útgjalda …“ — sem átti að fjalla nánar um hér aftar en er hvergi gert og liggja engin fyrirheit um þannig að ég vildi bara leiðrétta það. Það stendur í greinargerð frá sama ráðherra og er að leggja til þennan fjárauka að áhrifin séu í besta falli hlutlaus.

###

Virðulegur forseti. Hér erum við að afgreiða frumvarp til fjáraukalaga sem felur í sér lánveitingarheimild til að taka allt að 30 milljarða lán til að geta staðið í þeim aðgerðum sem við vorum að klára 2. umræðu um gagnvart kaupum á húsnæði í Grindavík. Þó að ég styðji heils hugar þær aðgerðir þá hef ég efasemdir um að lántaka fyrir þessum aðgerðum sé hentug leið til að bregðast við. Auðvitað á samfélagið að taka á sig þetta högg, en í ljósi þess verðbólguástands sem hér er uppi ætti að slá á þensluna að mínu viti með sértækum sköttum, t.d. hvalrekaskatti eða hækkun fjármagnstekjuskatts eða einhvers slíks sem myndi, í staðinn fyrir að gera ríkisfjármálin hlutlaus, eins og til stendur með þessari aðgerð gagnvart verðbólgunni, vinna í því að slá á hana. Það myndi ekki vinna gegn yfirlýstum markmiðum ríkisstjórnarinnar, sem hefur eiginlega bara verið hlutlaus  þegar kemur að verðbólgunni í yfirlýstum markmiðum sínum um að berjast gegn henni.

###

Virðulegur forseti. Hér er verið að taka af allan vafa um það að ekki megi ráðstafa þessari eign meðan á forgangsréttinum stendur, meðan forgangsréttarhafi nýtir ekki sinn forgangsrétt, og ekki megi selja eignina, leigja hana út eða gera eitthvað við hana annað en það sem forgangsréttarhafi vill. Mér finnst mjög mikilvægt að þetta sé áréttað skýrt í lagatexta og að fólk viti að eignin sé örugg. Ég þakka fyrir að þetta hafi verið sett hérna inn.

###

Virðulegi forseti. Þetta mun vera eina greinin þar sem þingflokkur Pírata situr hjá en hún snýr að fjármögnun og umsýslu eigna. Hér er verið að leggja til að ráðherra geti ákveðið að ráðstafa fjármunum úr Náttúruhamfaratryggingu Íslands til eignarhaldsfélagsins sem á að fara með þessar eignir upp að allt að 15 milljörðum. Við vitum að þetta mun veikja viðnámsþrótt þessarar stofnunar en það kemur fram í umsögn stofnunarinnar. Við vitum að þetta mun auka kostnaðinn við endurtryggingar og að það er ekkert fast í hendi um hvernig verður komið til móts við félagið annað en vissulega jákvæð orð í nefndaráliti en ekkert í lagatexta. Mér finnst það bagalegt sér í lagi vegna þess að félagið þarf nú þegar að taka á sig a.m.k. 10 milljarða til að greiða upp tjón sem þegar hefur orðið. Það hefur 60 milljarða í eigið fé og þetta gæti leitt til þess að a.m.k. helmingurinn af því þurrkist upp án þess að það sé neitt fast í hendi um hvað tekur við. Ég vona auðvitað að hv. efnahags- og viðskiptanefnd taki strax til við að breyta lögum svo að styrkja megi rekstrargrundvöll þessa mikilvæga sjóðs. En eftir sem áður sitjum við hjá í atkvæðagreiðslu um þessa grein.

###

Ég þarf að fá nýja útgáfu breytingartillöguskjalinu, virðulegi forseti, en ég vildi einmitt koma upp í þessu máli þannig að þetta slapp til. Ég vildi bara benda á að hér er verið að taka búseturéttarhafa inn í þetta úrræði, sem ég tel að hafi verið gríðarlega mikilvægt. Ég styð að það sé gert en sjálf hefði ég viljað nálgast það á annan hátt til þess að gera það ekki að verkum að fólk detti í raun út úr búsetukerfinu við þetta úrræði þar sem það verður bara  keypt út úr búsetunni en ekki þannig að Búmönnum verði hjálpað  við að koma upp sambærilegu úrræði annars staðar. En það breytir því ekki að það er mjög mikilvægt að þessi hópur sé tekinn inn. Ráðuneytið og samráðshópurinn skildu það svolítið eftir í höndum nefndarinnar að gera það og það er gott að nefndin gerði það. En eins og ég segi, ég hefði viljað ganga aðeins lengra í þessu.

###

Virðulegi forseti. Hér er á ferðinni gríðarlega mikilvægt mál sem við höfum unnið að hörðum höndum í hv. efnahags- og viðskiptanefnd að klára hratt og vel. Það tekur til ákveðins afmarkaðs hluta fasteigna í Grindavík og býður uppkaup innan þriggja ára og það er innan þriggja ára vegna þess að samkomulag náðist um það innan nefndarinnar að framlengja þennan forgangsrétt. Það var líka ákveðið að framlengja umsagnarfrestinn til að fá þetta úrræði. Það er bara mjög vel og ég vil hrósa nefndinni fyrir að hafa tekið vel í þær ábendingar sem fram komu. Þingflokkur Pírata styður þetta mál heils hugar en við gerum athugasemdir við þá leið sem er valin til þess að fjármagna þetta úrræði. Við hefðum viljað fara aðra leið í þeim efnum en teljum auðvitað fullt tilefni til þess að fjármagna þetta úrræði, svo að það komi algerlega skýrt fram aftur. Þar sem ég er búin á tíma, herra forseti, leyfi ég mér bara að fagna þessu frumvarpi aftur og þakka nefndinni fyrir gott samstarf.

###

Virðulegur forseti. Hér er komið að ákvæðinu sem ég vísaði til áðan varðandi endurgreiðslur. Þar stendur í 9. gr., með leyfi forseta:

„Ef aðili sem fengið hefur rekstrarstuðning samkvæmt lögum þessum greiðir út arð, kaupir eigin hlutabréf eða ráðstafar með öðrum hætti fé til eigenda sinna, öðruvísi en í formi launa eða til samræmis við skuldbindingu sem stofnað var til fyrir 7. febrúar 2024, fyrir 1. maí 2025 skal hann endurgreiða þann rekstrarstuðning sem hann hefur fengið.“

Þetta ákvæði er enn þá alveg óbreytt frá því að frumvarpið var lagt fram en það þyrfti að framlengja það um ársfjórðung í samræmi við í raun gildistíma úrræðisins og tímann sem fólk hefur til að sækja um úrræðið. Það verður sem sagt gert á eftir til að gæta samræmis, enda finnst mér ekki eðlilegt að frestur eða skilyrði um að greiða sér ekki út arð gildi í þrjá ársfjórðunga, það virkar frekar skakkt.

###

Virðulegur forseti. Ég fagna því að þetta mál sé að klárast og að samstarfið hafi verið svona gott í nefndinni. Við náðum samkomulagi um að framlengja þetta úrræði þannig að það gildi lengur, sömuleiðis að framlengja umsóknarfrestinn. Ég er líka mjög ánægð með að það var brugðist skjótt við athugasemd sem ég hafði hérna í 2. umræðu um að það þyrfti líka að framlengja tímann sem fyrirtæki geta ekki greitt sér út arð sem nemur þessari lengingu á úrræðinu, bara til þess að hafa þetta allt samræmt. Ég vænti þess að við afgreiðum hér á eftir þessar atkvæðagreiðslur út úr nefndinni um breytingartillögu þess efnis. Ég vil taka undir það sem komið hefur hér fram. Mér finnst að við eigum eftir að taka utan um atvinnulífið í Grindavík með heildstæðari hætti og veit að nefndin mun taka til starfa við það verkefni strax að lokinni kjördæmaviku og ég held að við séum nokkuð samhljóma um að hæstv. fjármála- og efnahagsráðherra komi fyrir nefndina sem allra fyrst að lokinni kjördæmaviku til að fara yfir frekari áætlanir í þessa veru.

###

Virðulegur forseti. Ég þakka hv. þingmanni fyrir svarið. Ég hef svo sem bara eina stutta spurningu í seinna andsvari sem snýr að framhaldinu. Hv. þingmaður talaði um að fylgjast með framvindu þessa máls en ég held að við þurfum líka að hafa augun opin fyrir stærra neti sem við getum kastað utan um fleiri þætti þegar kemur að Grindavík. Ég hef minnst á hér í ræðum mínum í dag að mér þætti eðlilegt að hæstv. fjármála- og efnahagsráðherra kæmi fyrir nefndina strax að lokinni kjördæmaviku til að fara yfir hvaða vinna er í gangi í fjármálaráðuneytinu gagnvart t.d. atvinnuhúsnæði og öðru sem hv. þingmaður sagðist hafa vonir um að væri í vinnslu, sem mér finnst gefa til kynna að hann sé álíka óviss og ég hvort sú vinna sé í gangi yfir höfuð eða ekki. Þannig að mér finnst mjög mikilvægt að fá hann fyrir nefndina og ég myndi vilja heyra frá hv. þingmanni hvort hann styðji ekki þá beiðni.

###

Frú forseti. Ég þakka hv. þingmanni fyrir sína framsögu og fyrir samstarfið í nefndinni og tek undir þakkir hans til Grindvíkinga sem hafa komið með mikilvægar og góðar ábendingar til okkar og aðstoðað okkur við vinnslu málsins í nefndinni. Mig langar að spyrja hv. þingmann út í þessa undirliggjandi hugmyndafræði hjá samráðshópnum varðandi það að nota brunabótamat til viðmiðunar. Þó að brunabótamat sé að jafnaði hærra heldur en fasteignamat í Grindavík gefur það augaleið að það er ekki alltaf þannig. Við höfum svo sem mikið verið að ræða um það og það hefur heyrst líka frá mörgum Grindvíkingum að ein leið sé ekki endilega að fara að passa fyrir alla og mikilvægt að við höfum fjölbreytt úrræði og þar fram eftir götunum. Þess vegna velti ég fyrir mér hvers vegna ekki er farin sú leið að búa til einhverja aðeins fleiri anga heldur en þessa einu leið, í ljósi þess sem við höfum verið að sjá, sérstaklega þegar kemur að t.d. fyrstu kaupendum eða fólki sem á lítið eigið fé, að það komi jafnvel verr sett út úr þessu heldur en það fór inn í þetta — og hvort hv. þingmaður hafi ekki áhyggjur af því og hvort það þurfi ekki að grípa til þeirra aðgerða. Mér skilst að þessu gæti verið öfugt farið með allt að 30% af þessum eignum sem eru undir, hvort ekki sé eitthvað til í því að það þurfi fleiri en eina nálgun í þessum efnum.

###

Virðulegur forseti. Við ræðum hér frumvarp til laga um kaup á íbúðarhúsnæði í Grindavík og ég vil byrja á því að þakka hv. efnahags- og viðskiptanefnd fyrir samstarfið í þessu máli sem hefur verið gott. Þó að ég hafi á endanum komist að þeirri niðurstöðu að ég myndi ekki vilja vera á nefndaráliti meiri hluta nefndarinnar þá tel ég samt að vinnan innan nefndarinnar hafi verið til mikillar fyrirmyndar í mikilli tímaþröng. Mér fannst vel tekið við öllum beiðnum um gesti og annað slíkt og ég væri til í að sjá þessi vinnubrögð ástunduð í fleiri málum, svo ég geti sagt það líka.

Þegar kemur að frumvarpinu sjálfu þá er hér um ótrúlega mikilvægt réttlætis- og hagsmunamál að ræða fyrir Grindvíkinga og ég styð það heils hugar að ríkið fari í það að kaupa upp eignir af þeim sem það vilja, kaupa upp íbúðarhúsnæði af þeim íbúum Grindavíkur sem það vilja og að þar með sé tekin yfir þessi áhætta og ákveðinni óvissu eytt. En eftir stendur að það eru nokkur atriði sem mér finnst ekki svarað eða ekki brugðist rétt við. Ég áttaði mig á að það myndi ekki nást samstaða um þær athugasemdir mínar innan nefndarinnar og mér fannst ekki fullnægjandi að vera með fyrirvara varðandi þessi atriði heldur ákvað ég frekar að vera ekki með á nefndarálitinu, þó að ég geri ekki ráð fyrir öðru en að ég styðji meginatriði þessa frumvarps.

Í fyrsta lagi finnst mér mikilvægt að koma inn á það afmarkaða gildissvið sem gildir um þetta frumvarp, að þetta taki bara á mjög afmörkuðum hluta af þeim fasteignum sem eru í Grindavík og skýringar sem gefnar hafa verið á því hvers vegna það er og skýringarnar sem gefnar hafa verið á því hvers sé að vænta varðandi allar hinar eignirnar. Þá ber að segja að þetta frumvarp nær einungis utan um heimili fólks með örfáum undantekningum, þ.e. fasteignir þar sem fólk á lögheimili, og svo eru mjög takmarkaðar undanþágur. Þarna er talað um dánarbú og þarna er talað um að viðkomandi hafi ekki átt lögheimili í fasteign vegna ákveðinna aðstæðna sem eru frekar þröngar miðað við mismunandi aðstæður sem geta verið uppi gagnvart fasteign.

Gott og vel, ég skil markmiðið með að fókusa núna bara á heimili fólks og það að tryggja að fólk geti komið sér upp þaki yfir höfuðið og í raun og veru er verið að búta niður stóran, stóran pakka sem þarf að fara í til að afgreiða allt það og allar þær afleiðingar sem þessar jarðhræringar í kringum Grindavík og í Grindavík hafa haft í för með sér. En mér finnst miðað við það ekki vera nógu skýrt að það standi til að gera eitthvað með hinar eignirnar. Mér finnst ekki hafa komið skýr svör um að það sé í burðarliðnum, að það sé verið að vinna það. Mér finnst hafa komið svona: Já, kannski, mögulega ef við erum í aðstöðu til þess. Ég á svolítið erfitt með að fólk sé skilið eftir algerlega í óvissu um hvort það verði eitthvað meira gert en þetta þegar kemur að öllum hinum fasteignunum. Ég ætti auðveldara með að vera með á þessu nefndaráliti ef það lægi t.d. ljóst fyrir að það væri vinna í gangi til að ná utan um allt hitt sem á eftir að afgreiða, en það bara liggur ekki ljóst fyrir og mér hafa ekki fundist koma skýr svör í þeim efnum fram að þessu. Þannig að þetta er eitt atriði, vegna þess að ég tel ótrúlega mikilvægt að ná utan um atvinnuhúsnæði í bænum, að ná utan um fasteignir sem eru kannski fasteign tvö hjá einstaklingum eða fasteign þrjú jafnvel. Ég er kannski aðallega að hugsa um t.d. fólk sem hefur keypt eign fyrir börnin sín til að búa í og það eru heimili þeirra, barnanna, og ekkert liggur fyrir um hvort þau fái nýtt heimili. Miðað við það að foreldrarnir eru enn þá fastir með lánið í Grindavík og eignina í Grindavík er hún væntanlega töluvert verðminni en hún var áður en allt þetta fór af stað og fólk  í algerri óvissu með hvort það sé einhvern veginn hægt að fara í það aftur að koma fasteign undir fjölskylduna, undir börnin. Eins og við vitum og þekkjum er fasteignamarkaðurinn hér ansi grimmur og þess eðlis að það er mjög erfitt fyrir sérstaklega ungt fólk að komast inn á fasteignamarkaðinn ef það á ekki fjölskyldu, foreldra sem geta stutt það við að koma sér inn á fasteignamarkaðinn.

Þetta er auðvitað óbærileg staða, virðulegi forseti, vegna þess að þetta gefur til kynna að það sé komin upp sú staða í okkar samfélagi að það sé töluverð stéttaskipting þegar kemur að lífsgæðum, að þú hafir ekki öruggt húsaskjól og sért jafnvel föst á mjög hvikulum og oft glötuðum leigumarkaði vegna uppruna þíns, vegna þess hverjir foreldrar þínir eru. Ég tel að við séum nú flest í þessum sal sammála um að við viljum ekki að samfélagið okkar sé þannig að tækifæri þín í lífinu og geta þín til þess að koma þér upp framtíðarheimili eigi allt sitt undir því að þú eigi foreldra sem geta hjálpað þér með það. Það er ekki sanngjarnt samfélag.

Þetta atriði situr svolítið í mér og líka varðandi atvinnuhúsnæði. Þá er ég sér í lagi að hugsa um fjölskyldufyrirtæki og smærri fyrirtæki sem eru kannski með svo gott sem allt sitt undir í þessu atvinnuhúsnæði og eru enn þá í fullkominni óvissu um hvað verður um það og hafa ekki fengið, að mér vitandi, nein svör um hvort yfir höfuð stendur til að bæta þeim það tjón. Ég átta mig á því að það er enn þá óvissa um hvort það sé hægt að nýta þetta húsnæði eða ekki en það á alls ekki við í öllum tilfellum, eins og hefur verið komið inn á í þessari umræðu. Með suma atvinnustarfsemi í Grindavík liggur alveg fyrir að það er ekkert hægt að sinna henni neitt í nálægri framtíð. Ef fólkið er ekki í Grindavík eru ekki forsendur fyrir atvinnurekstri, sumum hverjum a.m.k., í Grindavík. Ég myndi t.d. vilja sjá einhvers konar nýsköpunarstyrki eða styrki til atvinnulífsins til að koma upp starfsstöð annars staðar og til þess jafnvel að fara í annars konar rekstur ef það er það sem viðkomandi einstaklingar vilja eða finnst skynsamlegra eftir atvikum.

Þetta eru allt atriði sem á eftir að svara og mér finnst verra að við séum að ganga svona frá borði með þessi mál, sem er vissulega frábært að við séum að afgreiða og sé rík sátt um að afgreiða og að þetta hafi gengið allt mjög vel, en að við séum samt að ganga inn í eitthvað sem almenningi finnst örugglega að vissu leyti vera frí, sem er rétt því að þingið verður náttúrlega ekki að störfum í kjördæmaviku sem felur í sér að þingmenn fara í kjördæmin að tala við kjósendur, og við vitum svo ekkert hvernig við höldum áfram með þetta. Ég átta mig á því að hér eru margir stjórnarliðar jafnt sem stjórnarandstöðuþingmenn búnir að koma upp og segja að við ætlum að vera á vaktinni og fylgjast áfram með og bregðast við o.s.frv. ef þörf krefur, en mér finnst í þessu tilviki þörfin vera augljós og ekki búið að gera nóg til að mæta þeirri þörf. Ég set kannski punktinn við þessar hugleiðingar mínar hér vegna þess að ég þarf líka að einbeita mér að öðrum efnisatriðum þessa frumvarps og þetta var um eitthvað sem er ekki í þessu frumvarpi en mér finnst að ætti að vera þar. En allt í lagi.

Annað sem ég geri athugasemdir við varðandi þetta frumvarp er fjármögnunin á því. Ég hef komið inn á það í nokkrum andsvörum og umræðum hér og meira að segja líka í óundirbúnum fyrirspurnum við hæstv. fjármálaráðherra fyrr í dag að mér finnst flókið, og ég er ekki alls kostar sátt með þá leið sem ríkisstjórnin velur til að fjármagna þessar aðgerðir. Það sem ég vil taka fram alveg í upphafi er að ég er fullkomlega sammála því að það eigi að fjármagna þessar aðgerðir og mér finnst algjörlega sjálfsagt að ríkissjóður fjármagni þessar aðgerðir, svo við höfum það algerlega á hreinu. Það er ekki að þannig að ég, svo við tökum frekar venjulega til máls, tími ekki þessum pening. Það er engan veginn þannig heldur miklu frekar það að ég set spurningarmerki við það hvaðan peningarnir eru teknir.

Í fyrsta lagi finnst mér athugunarvert að við séum að veita ráðherra heimild til að taka allt að 15 milljarða út úr náttúruhamfaratryggingarsjóði, eitthvað sem ég veit að sjóðurinn er heldur ekki alls kostar sáttur með. Það sást skýrt á umsögn sjóðsins sem ég er nú ekki með hérna fyrir framan mig þannig að ég get ekki vitnað beint í hana, en svo maður endursegi þá kom þar fram að með þessari ráðstöfun væri  í raun verið að breyta grundvallarfyrirkomulagi þessa sjóðs sem á að bæta beint tjón af völdum ákveðinna náttúruhamfara, eins og eldgoss, snjóflóða og annarra hluta. Með því að taka peninga út úr sjóðnum væri því eðli málsins samkvæmt verið að veikja getu sjóðsins eða burðarþol hans til að takast á við framtíðaráföll. Þá var sömuleiðis tilgreint að með því að veikja eigið fé sjóðsins væri líklega verið að gera það að verkum að það yrði dýrara fyrir sjóðinn að semja við alþjóðlega endurseljendur eða sem sagt alþjóðlega tryggingarsjóði sem náttúruhamfaratryggingarsjóður semur við til að baktryggja sig og gerir það á hverju ári. Ég er ekki viss um að neinum sé greiði gerður með því að hækka kostnaðinn sem náttúruhamfaratryggingarsjóður verður fyrir af því að reka starfsemi sína með því að hækka iðgjöldin sem náttúruhamfaratryggingarsjóður þarf að borga til annarra tryggingafélaga, sem eru alþjóðleg tryggingafyrirtæki, og með því að veikja eigið fé sjóðsins.

Það kemur fram í greinargerð með frumvarpinu að eigið fé sjóðsins sé 60 milljarðar og nú þegar er sjóðurinn búinn að reikna sér til að það séu a.m.k. 10 milljarðar og mögulega og líklega fleiri milljarðar sem eigi eftir að bæta í kjölfar atburðanna sem heyra beint undir það lögbundna hlutverk sjóðsins að bæta tjón sem honum ber að bæta. Ef við tökum 15 milljarða til viðbótar af eigin fé sjóðsins þá sitja eftir 30 milljarðar og það gefur augaleið að ef síðan verður eitthvert annað óvænt áfall, og kannski ekki einu sinni svo óvænt miðað við aðstæður, þá gæti það veikt enn frekar stöðu sjóðsins. Það eina sem við höfum í hendi með að það verði eitthvað gert til að bæta sjóðnum þetta eru leiðbeiningar í nefndaráliti, sem er góðra gjalda vert og mjög gott að það komst inn í nefndarálit að ráðherra séu gefin skilaboð frá nefndinni um að fara í að vinna að framtíðarfjármögnun sjóðsins, sömuleiðis að nefndin ætli sér að taka fyrir, bara eins fljótt og verða má, hugsanlegar lagabreytingar sem styrkja fjármögnunargetu sjóðsins og eigið fé, t.d. með því að fella niður skyldu félagsins til að borga fjármagnstekjuskatt sem er auðvitað mjög sérstakt að hann þurfi að gera miðað við formatið á þessum sjóði. Það er gott og vel, en ég hef áður séð fyrirmæli og áætlanir í nefndarálitum verða að nákvæmlega engu. Ef það er ekki skrifað skýrt í lögin t.d. að náttúruhamfaratryggingarsjóður fái endurgjaldið af nýtingu þessara fasteigna eða umsýslunni með þeim o.s.frv. til baka þegar að því kemur og sömuleiðis varðandi bæturnar, að náttúruhamfaratryggingarsjóður þurfi ekki að leggja út fyrir bótum þegar það er búið að taka pening á móti úr sjóðnum sjálfum án þess að það sé gert upp, þá höfum við enga fullvissu fyrir því að það verði staðið við það. Þótt það sé auðvitað góðra gjalda vert að það séu þarna fyrirheit um það er ekkert sem tryggir þetta annað en orð á blaði. Þetta eru ekki lögin í landinu og það vekur líka áhyggjur.

Að öðru leyti vil ég ekki hætta þessari tölu minni án þess að taka líka jákvæðar hliðar á frumvarpinu fyrir og jákvæðar breytingar sem hafa orðið á því. Mér finnst mjög mikilvægt að við erum að lengja frestinn sem fólk hefur til að ákveða hvort það vilji selja fasteignina sína til áramóta í ljósi þeirrar óvissu sem er uppi og í ljósi þess að það eru ekki enn komin svör t.d. varðandi það hvað verður gert með atvinnuhúsnæði og annað. Líka bara að gefa fólki ráðrúm og tíma til að jafna sig eftir öll þessi áföll sem hafa dunið yfir. Sömuleiðis held ég að það sé mjög mikilvægt að það hafi náðst samstaða um það innan nefndarinnar að framlengja forgangsréttinn eða þennan forkaupsrétt og aðgang að því að geta mögulega keypt eignina aftur eða jafnvel leigt hana úr tveimur árum í þrjú. Mér finnst það mjög mikilvægt og að við höfum að sama skapi ákveðið að halda endurskoðunarákvæðinu í tveimur árum þannig að það sé einhver fyrirvari á því hvort þetta framlengist eða hvernig það verður. Mér finnst það mjög góð breyting.

Það að búseturétthafar hafi verið teknir inn í þetta frumvarp er líka alveg frábært vegna þess að ríkisstjórnin skildi það einhvern veginn eftir í þessu frumvarpi, sagði að hún sæi alveg sjónarmið fyrir því að þetta ætti að eiga við um búseturétthafa en gerði ekkert í því, setti þetta bara inn í greinargerð. Það er því gott að þingið og nefndin hafi tekið það upp á sína arma. En ég er ekki alls kostar sátt við þá nálgun sem var valin og það er önnur ástæða fyrir því að ég er ekki með á nefndarálitinu. Þetta er frekar sérstakt kerfi, búseturétthafakerfið, og þarna er fólk kannski búið að bíða lengi eftir að komast inn í þetta kerfi og búið að leggja mikið á sig til að ávinna sér einhverja stöðu í því. Núna erum við að bjóðast til að kaupa fólk út, sem er vel, en þar með erum við líka eiginlega að henda því út úr þessu búseturétthafakerfi. Mér finnst það miður og hefði frekar viljað fara leið sem varðveitti stöðu þeirra innan þessa kerfis þannig að hægt hefði verið að koma til móts við Búseta eða Búmenn, sem eru þarna með nokkra tugi eigna, og hjálpa þeim að viðhalda sambandinu við fólkið sem bjó í þessum eignum. Ég hefði viljað sjá aðeins meiri vilja til að koma til móts við það sjónarmið af því að það er ákveðið val að fara inn í þetta kerfi. Það getur líka verið vegna þess að viðkomandi hefur ekki efni á því að leggja út fyrir útborgun eða vill bara af hugmyndafræðilegum ástæðum vera í þessu kerfi frekar en að eiga fasteign. Það geta verið margar mismunandi ástæður fyrir því og þarna erum við í raun að segja: Þú færð hérna þessa peninga en svo er ekkert vitað hvort þú komist aftur inn í Búseta. Vegna þess hvernig það er allt saman ákvarðað og farið út úr því þá þarftu, held ég, að fara bara aftast í röðina til að komast inn í kerfið aftur og svo er einhvers konar lotterí í kringum það. Það er svolítið flókið að afgreiða þetta svona og ég held að það hefði verið hægt að gera það í betra samræmi við að fólk geti haldið sig áfram inni í þessari hugmyndafræði.

Ég hefði viljað taka aðeins ítarlegri umræðu um nokkur önnur atriði í þessu frumvarpi en ég læt það liggja milli hluta, vegna þess að tíminn líður, virðulegur forseti, hvort ég komi aftur upp í aðra ræðu. Við sjáum bara til. En að öllu þessu sögðu þá lýsi ég því enn og aftur yfir að ég styð þetta frumvarp þrátt fyrir að ég geri athugasemdir við hvernig það er fjármagnað. Ég þakka bara fyrir að við höfum náð að gera þetta svona hratt og vel og þakka aftur fyrir gott samstarf í nefndinni sem var með miklum ágætum við mikinn hraða. Eins og ég segi eru nokkur atriði sem ég tel að hefði farið betur á að hafa öðruvísi og þar af leiðandi lýsti ég mig ekki sammála nefndaráliti meiri hlutans.

###

Virðulegi forseti. Ég tek bara heils hugar undir með hv. þingmanni, það er á okkar ábyrgð. Mig langar samt að venda aðeins kvæði mínu í kross og spyrja út í frumvarpið sjálft og þá fjármögnunarleið sem er valin á því. Það er eitthvað sem hefur vafist fyrir mér. Aðalástæðan, ein af þeim, fyrir því að ég er ekki með á nefndaráliti meiri hlutans er að mér finnst fjármögnunarleiðin sem er valin vafasöm. Ég veit að við hv. þingmaður eigum það sameiginlegt að hafa áhyggjur af verðbólgunni og því hvað ríkisstjórnin skilar mikið auðu í baráttunni við verðbólguna. Nú er það svo að fjármögnunin á þessum aðgerðum felst annars vegar í náttúruhamfaratryggingarsjóði, og þó að ég eigi í erfiðleikum með það skulum við bara láta það liggja milli hluta núna, og hins vegar í 30 milljarða lántöku ríkissjóðs. Ég velti fyrir mér hvort hv. þingmaður deili þeim áhyggjum, þótt við séum kannski ekki sammála um hvaðan peningarnir ættu annars að koma, að það að taka lán fyrir þessari aðgerð akkúrat á þessum tímapunkti sé ekkert sérlega skynsamlegt með tilliti til verðbólgunnar. Erum við ekki þá að auka peningamagn í umferð og er þetta ekki þensluhvetjandi frekar en letjandi? Það kemur meira að segja fram í greinargerð með frumvarpinu að þetta þýði að ríkisfjármálin verði hlutlaus gagnvart verðbólgunni, eins og þau eru búin að vera bara meira og minna frá því að þessi ríkisstjórn tók til starfa samkvæmt seðlabankastjóra. Það er eins og það sé ekki hægt að sjá að hér væri leið til að slá á þensluna eða draga saman seglin, ef það er frekar hugmyndin, þótt ég aðhyllist það síður, í staðinn fyrir að fara í lántöku og meiri útgjöld á þann hátt ásamt því svo að ætla að fara að veikja burðarþol Náttúruhamfaratryggingar Íslands, algerlega burt séð frá því að ég styð auðvitað heils hugar að þessum peningum sé eytt. Það er bara spurning um hvaðan þeir koma, úr hvaða vasa.

###

Virðulegi forseti. Ég vil þakka hv. þingmanni fyrir framsöguna og fyrir sitt álit hér. Þar eru bara margir góðir punktar sem ég get tekið heils hugar undir. Ég hef mikið verið að velta fyrir mér öðrum húseignum í Grindavík, þ.e. húseignum í eigu einstaklinga sem þeir hafa kannski verið að leigja út eða hafa ekki átt lögheimili í og sem falla ekki undir þetta frumvarp. Mér finnst allsendis óljóst hvort ríkisstjórnin ætli sér að taka á því í einhverjum komandi frumvörpum. Við vorum að ræða áðan þegar við ræddum fyrra frumvarpið að mér þætti óljóst hvort það yrði yfir höfuð komið til móts við eigendur íbúðarhúsnæðis í Grindavík og þá finnst mér enn þá óljósara hvort það eigi að gera eitthvað gagnvart fólki sem á fasteign tvö eða þrjú. Mér finnst því gott að sjá þessar breytingar sem hv. þingmaður leggur til til taka utan um þennan hóp líka. Í ljósi þess hvað mér hefur fundist fátt um svör þegar ég er að reyna að fá fram hvað standi til næst varðandi alla hina sem eru skildir eftir í þessum úrræðum sem við erum að ræða hérna í dag þá hallast ég meira og meira að því að vilja ganga lengra heldur en gert er. Mér finnst eins og það standi mögulega bara jafnvel ekki til, af því að það fást engin svör um það. Ég átta mig á því að stundum vill fólk bara fara varlega og ekki lofa upp í ermina á sér en það finnst mér þá gefa til kynna að það sé einhver efi um að það eigi yfir höfuð að gera eitthvað í þessu, sem veldur mér auðvitað áhyggjum. Mér finnst einmitt mjög mikilvæg þessi réttlætistaug sem gengur í gegnum þetta nefndarálit hjá hv. þingmanni þegar kemur að yngri kaupendum og því hvernig þau eru verst sett með brunabótamatinu. Ég vildi bara þakka hv. þingmanni fyrir að vekja athygli á því vegna þess að ég held að þetta sé mikið réttlætismál á milli kynslóða.

###

Virðulegi forseti. Ég þakka hv. þingmanni fyrir svarið. Það var svolítið djúpt á þessu, að finna þennan kafla sem ég var að vísa í sem vakti ákveðnar áhyggjur hjá mér, en þetta er á bls. 21 í frumvarpinu fyrir ofan kafla 6.5. Þar stendur, með leyfi forseta:

„Eignasafn NTÍ, án endurtrygginga, nam tæplega 60 milljörðum kr. fyrir jarðhræringarnar í Grindavík. Mögulegt fjárframlag frá NTÍ hefur óneitanlega áhrif á viðnámsþrótt sjóðsins gagnvart frekari áföllum.“ — Og nú kemur setningin sem ég hnýt um: „Að svo miklu leyti sem skynsamlegt er talið að byggja sjóðinn upp að nýju, komi til fjárframlags frá honum, þá má líta á fjárframlög frá sjóðnum sem ígildi fjárframlaga úr ríkissjóði.“

Ég er að reyna að lesa á milli línanna hvað þessi setning þýðir nákvæmlega en mér finnst eins og það sé verið að gefa í skyn að mögulega sé ekki talið skynsamlegt að byggja sjóðinn aftur upp að nýju eftir að við höfum tekið úr honum jafnvel allt að 15 milljarða, fyrir utan tjónið sem hann er nú þegar að bæta. Ég velti því fyrir mér hvort þetta sé réttur skilningur, hvort það sé verið að velta því fyrir sér hvort það sé skynsamlegt að byggja þennan mikilvæga sjóð upp að nýju eður ei.

###

Virðulegur forseti. Ég vil þakka hv. formanni efnahags- og viðskiptanefndar fyrir framsöguna á nefndaráliti meiri hluta efnahags- og viðskiptanefndar í þessu mikilvæga máli. Ég vil róa á sömu miðum og hv. þm. Oddný Harðardóttir hér á undan mér varðandi fjármögnun á þessu úrræði og byrja á því að ræða um það að nota fjármuni náttúruhamfaratryggingarsjóðs í þetta. Við ræddum þetta töluvert innan nefndarinnar og töluðum um mikilvægi þess að tryggja það að burðarþol sjóðsins væri eftir sem áður sterkt til að takast á við framtíðaráföll, kunni þau að verða. Mér fannst aðeins einn af þeim valkostum sem Náttúruhamfaratrygging Íslands tekur til sem leið til að styrkja framtíðarburðarþol hafa ratað inn í nefndarálitið sem tillaga og hitt kannski meira sem ábending til ráðherra. Annars vegar er rætt um það í nefndarálitinu að það ætti að líta til þess að náttúruhamfaratryggingarsjóður ætti að vera undanþeginn því að þurfa að greiða fjármagnstekjuskatt eins og aðrar sambærilegar stofnanir en þar er ekki minnst á hækkun iðgjaldsins. Ég velti bara fyrir mér hvort formaður sé þar með í raun að vísa ábyrgð á því að taka það til skoðunar yfir á ráðherra eða hvernig það er og hvort honum finnist ekki tilefni til þess að nefndin hafi frumkvæði að því að skoða hækkun iðgjaldsins heilt yfir.

Ég veit ekki hvað ég kemst langt með hinn þáttinn sem snýr að fjárveitingunni, en mér finnst einhvern veginn skína í gegn af greinargerð með frumvarpinu, og ég veit ekki hvort hv. þingmaður hefur einhvern ávæning af því hvort það sé yfir höfuð —  nú vantar mig bara að finna setninguna — ástæða til að vera að byggja upp sjóði NTÍ að nýju.  Ég sá setningu þar og skal finna hana fyrir seinna andsvar. Veit hv. þingmaður til þess að það standi ekki til að byggja sjóði upp að nýju hjá NTÍ?

Ég minni ræðumenn á ræðutímann, hann er takmarkaður.

###

Virðulegi forseti. Ég þakka hv. þingmanni fyrir andsvarið. Það er vissulega rétt að við þurfum kannski að taka einn bita í einu þegar við erum með fíl af þessari stærðargráðu. En það breytir því ekki að mér hefur fundist mjög mikið tómlæti þegar kemur að því að svara því hvort það standi til að gera a.m.k. eitthvað í þessum málum. Ég velti fyrir mér hvers vegna það sé. Við vitum það líka að þetta eru fyrirtæki sem hafa leitt af sér gríðarlega mikinn arð fyrir samfélagið þannig að mér finnst okkar skylda að gefa einhver svör, þótt ég átti mig á því að það er ekkert rosalega langt síðan í nóvember. En það er samt ansi langur tími að vita ekki hvað verður um atvinnuhúsnæði í bænum eða hvort það fáist einhver stuðningur til að setja upp starfsstöð á nýjum stað eða hvernig sem það nú verður. Maður veit ekkert hvort það verður. Auðvitað er það meiri hlutinn og ríkisstjórnin og sér í lagi fjármálaráðherra sem ræður mestu um það, vonandi í góðu samráði við atvinnulífið í Grindavík. Af þessum sökum þá finnst mér þetta svolítið snúið, þótt auðvitað sé ég mjög ánægð með að við séum að samþykkja þetta frumvarp og er á þessu nefndaráliti rétt eins og hv. þingmaður, en svo förum við bara inn í kjördæmaviku og vitum að það er ekkert að fara að gerast þá og væntanlega koma engin svör í vikunni eftir það heldur og svo líður tíminn. Það sem mér finnst kannski mikilvægast í þessu öllu er að mörg vilja fara að geta ákveðið sig, hvar þau ætli að setjast að, hvernig þau ætli að lifa lífinu  núna og komast út úr þessu óvissuástandi og fara að byggja upp nýtt líf á nýjum stað. Á meðan þetta liggur ekki fyrir þá sitja margir, held ég, bara enn þá pikkfastir í óvissunni og enn þá með sína fasteign í Grindavík og geta ekki ákveðið sig.

###

Virðulegur forseti. Ég þakka hv. þingmanni fyrir sína ræðu og fyrir gott samstarf í nefndinni varðandi þetta mál og svo sem líka almennt. Ég vildi ræða aðeins við hv. þingmann um áframhaldandi viðbragð. Ég bara náði því ekki þegar ég hafði einnar mínútu andsvararétt við ræðu hv. þm. Steinunnar Þóru Árnadóttur að bregðast við ræðu hennar gagnvart því sem væri búið að gera fyrir atvinnulífið í Grindavík. Mér fannst hún ekki vera alveg viss um að hún hefði talið upp öll þau úrræði sem nú þegar væri búið að fara í sem tengdust atvinnustarfseminni en ég held einmitt að hún hafi talið þau öll upp, þ.e. að það hafi verið þessi frestun á opinberum gjöldum, launastuðningur og síðan þetta frumvarp. Ég veit ekki til þess, hv. þingmaður kannski man það betur en ég og leiðréttir mig ef mig misminnir, að það séu einhver önnur úrræði sem snúa beint að atvinnulífinu í Grindavík sem við höfum verið að afgreiða hér undanfarið. Ég held ekki. Það er þess vegna sem við erum búin að vera að draga það svolítið inn í þessa umræðu að það þurfi að gera meira og gera betur. Mér finnst mjög mikilvægt að við fáum ráðherra þessa málaflokks strax á okkar fund að lokinni kjördæmaviku til að fara yfir hvað stendur til að gera vegna þess að mér hefur fundist það mjög óskýrt hvort það standi til að koma einhvern veginn til móts við fyrirtæki í Grindavík sem eru með atvinnuhúsnæði þar og þá kannski sérstaklega fjölskyldufyrirtækin sem eru kannski með allt sitt undir atvinnuhúsnæði þar. Ég veit að hv. þingmaður var í þessum pólitíska samráðshóp um Grindavík og velti fyrir mér hvort þessi angi málsins hafi verið ræddur af einhverju viti þar vegna þess að mér finnst algjörlega óskýrt hvort það eigi að gera eitthvað í þessu yfir höfuð. Veit hv. þingmaður eitthvað meira um það heldur en sú sem hér stendur?

###

Virðulegi forseti. Ég ætla að bregðast við þessu, að búa til einhvern blæbrigðamun eins og hv. þingmaður kom inn á. Bara til að halda því til haga þá finnst mér vera mjög mikil samstaða í nefndinni um þetta mál. Það sem við erum kannski að gera að umtalsefni er hversu litlu er svarað um allt hitt sem þetta frumvarp nær ekki utan um. Það er auðvitað tækifæri og tilefni til að tala um það hér vegna þess að það heyrir undir þessa nefnd, vegna þess að það er beintengt þessu frumvarpi, vegna þess að við þurfum að ræða um hvað við ætlum að gera fyrir öll hin fyrirtækin og allan hinn reksturinn sem þetta frumvarp nær ekki til. Þess vegna óskaði ég eftir því hér, og ég vona að hv. þingmaður geti tekið undir það með mér, að við fáum hæstv. ráðherra á fund til nefndarinnar strax að lokinni kjördæmaviku til að fara yfir hvaða vinna sé í gangi þegar kemur að t.d. atvinnuhúsnæði, því ég verð að segja það að ef hv. þingmaður veit ekki hvaða vinna stendur yfir og ég veit það ekki, þá vita atvinnurekendur í Grindavík það auðvitað ekki heldur. Það er kannski þessi óvissa — og það er ekki einu sinni búið að segja: Við ætlum að gera eitthvað og það kemur bráðum í ljós hvað það er, það er sirka svona. Á  meðan ekkert slíkt liggur fyrir þá er auðvitað mjög mikil óvissa uppi.

###

Virðulegur forseti. Ég vil þakka hv. þingmanni fyrir framsögu sína og fyrir samstarfið í nefndinni. Mér heyrist við öll á svipuðum slóðum sem erum í andsvörum við hv. þingmann varðandi gildissvið þessa frumvarps og umfang þeirra aðgerða sem verið er að bjóða upp á gagnvart atvinnustarfsemi á í Grindavík og hvort ekki þurfi meira að koma til til að takast á við það óvissuástand sem nú ríkir gagnvart fyrirtækjunum í Grindavík.

Hv. þingmaður fór yfir það í framsöguræðu sinni að nú þegar væri í gildi launastuðningur sem beinist kannski einna helst að launafólkinu sjálfu. Síðan erum við með frestun á greiðslu opinberra gjalda sem er auðvitað gott og vel en er samt sem áður bara gálgafrestur, að endingu þarf að greiða þessi gjöld. Síðan erum við með þetta frumvarp sem, eins og hefur komið fram í umræðunni, hefur takmarkað gildissvið. Það tekur t.d. ekki á því hvað verður um atvinnuhúsnæði í Grindavík sem skiptir miklu máli fyrir fyrirtækin í Grindavík og skiptir líka auðvitað miklu máli fyrir heimilin í Grindavík. Eins og ég kom inn á í minni framsöguræðu, og við urðum þess áskynja í umfjöllun nefndarinnar þegar við fengum til okkar gesti, þá er það þannig að oft hangir þetta saman; heimili fólks, hvert það vill flytja, hvað það vill gera og hvað verður um húsnæðið sem það byggði utan um atvinnustarfsemi sína í Grindavík. Við höfum ekki að mér vitandi fengið í raun nokkra hugmynd um hvað bíður þessara fyrirtækja þegar kemur að atvinnuhúsnæðinu eða styrkjum til að koma sér upp starfsstöð annars staðar, alla vega hefur verið afskaplega fátt um svör. Ég velti fyrir mér hvort hv. þingmaður sé meðvitaður um hvort við megum vænta þess að fá skýr svör um þetta einhvern tímann fljótlega  vegna þess að ég held að það sé töluvert erfitt fyrir fólk að vita ekkert en þurfa samt að taka ákvörðun um hvort það vilji kaupa nýtt húsnæði eða ekki.

###

Virðulegi forseti. Ég vil þakka hv. formanni nefndar fyrir andsvarið og fyrir að taka vel í þessa málaleitan mína að rýna í þetta ákvæði. Ég held að ég geri það að tillögu minni hér í ljósi viðbragða formannsins að óska eftir því að málið gangi aftur til efnahags- og viðskiptanefndar til að við getum gert þessa breytingartillögu.

###

Virðulegi forseti. Ég vil byrja á því að þakka hv. efnahags- og viðskiptanefnd fyrir gott samstarf í þessu máli. Við höfðum mjög skamman tíma til að afgreiða það og ég hefði viljað hafa lengri tíma til að gera það. Mér finnst almennt erfitt að taka svona stuttan tíma í vinnslu flókinna mála einfaldlega vegna þess að það leiðir oft til mistaka og þá fá ekki  öll sjónarmið  að heyrast. En það liggur mikið við og það kom líka fram eindregin ósk af hálfu þeirra sem komu fyrir nefndina að bíða ekki með afgreiðslu þessa frumvarps heldur klára það, enda er þingið á leiðinni í kjördæmaviku í næstu viku og því hefði það tafið vinnuna töluvert ef það hefði ekki klárast í þessari viku. En það breytir því ekki að þetta var ansi skammur tími sem við höfðum til að vinna þetta mál.

Varðandi efnisatriði frumvarpsins  þá er þetta mjög afmarkað mál að því leytinu til að það nær til fyrirtækja, þ.e.  tekjur skattskylds atvinnureksturs eða sjálfstæðrar starfsemi fyrirtækja sem  voru með fasta starfsstöð í Grindavíkurbæ 10. nóvember 2023 og hafa upplifað tekjufall upp að a.m.k. 40% vegna jarðhræringanna í Grindavík. Það hafa komið fram ábendingar í þó nokkuð mörgum umsögnum, og það er kannski það sem ég var  að leita eftir í andsvörum mínum við hv. framsögumann málsins, að málið nái ekki utan um svo mikið af því tekjufalli eða tapi sem fyrirtækin verða fyrir í Grindavík og hentar ekki öllum fyrirtækjum sem eru með fasta starfsstöð í Grindavík vegna ýmissa þátta. Til að mynda tekur þetta ekki tillit til þess aukna kostnaðar sem það að þurfa að færa sína starfsstöð felur í sér, þess útlagða kostnaðar. Það er  ekki álitið sem beinlínis  tekjutap. Og fyrir þá sem eru ekki með starfsmenn í eiginlegum skilningi þá nýtist þetta ekki heldur, til að mynda þeim sem eru með verktakasamninga eða annað þannig að þeir geta ekki leitað í þetta úrræði. Það er eitthvað sem ég held að sé mikilvægt að nefndin skoði í framhaldinu. En eins og ég segi, þetta er mjög afmarkað mál og það er mjög erfitt að ætla að útvíkka það á svona stuttum tíma svo vel sé af því að þá fyrst fara  mistökin að gerast. Ég ákvað því að það væri frekar mikilvægt að halda nefndinni við efnið og fylgjast vel með. Ég held líka að það sem mörg fyrirtæki á þessu svæði eru að bíða eftir sé meiri langtímasýn á hvað á að gera t.d. gagnvart atvinnuhúsnæði sem er ekki inni í frumvarpinu sem við erum að fara að ræða á eftir varðandi uppkaup á íbúðarhúsnæði í Grindavík. Auðvitað eiga mörg fyrirtæki í Grindavík mjög mikið undir því hvað verður gert við atvinnuhúsnæði og það er ekkert tekið á því í þessu frumvarpi heldur. Þetta undirstrikar kannski bara hvað þetta er afmarkað frumvarp sem ég held þó að sé mjög mikilvægt fyrir mörg fyrirtæki, sérstaklega einstaklinga sem eru í sjálfstæðri starfsemi.

Mér finnst líka mikilvægt að árétta helstu álitamálin innan nefndarinnar varðandi það í hvað þessi stuðningur getur verið notaður. Það voru spurningar uppi um hvort hægt væri  að nota þennan tímabundna rekstrarstuðning til að greiða laun starfsmanna. Það var ekki skýrt fyrir mörgum þeim sem lásu frumvarpið, og ég verð að segja líka fyrir okkur í nefndinni, fyrr en eftir umræðu og yfirlegu. Auk þess var spurt hvort það væri hægt að nota þennan rekstrarstuðning til greiðslu launa. Það er auðvitað bara skiljanlegt þar sem það er líka annað úrræði í gildi um launastuðning og þessu frumvarpi er ekki ætlað að einhvern veginn bæta við það frumvarp eða sem sagt að fyrirtækið geti fengið tvöfaldar greiðslur þegar kemur að launagreiðslum. Það er nú kannski það sem ég er að meina. Þannig að til að taka af allan vafa þá förum við yfir það í nefndarálitinu hvernig þessi tímabundni rekstrarstuðningur sem hér er verið að bjóða upp á nýtist nákvæmlega í launagreiðslur. Það er annars vegar hægt að nota þennan tímabundna rekstrarstuðning í launagreiðslur til að greiða laun sem eru umfram hámarkið sem er í launastuðningsúrræðinu, sem er 633.000 kr., ef ég man rétt. Ef fyrirtæki ákveða að greiða hærri laun  en þetta framlag ríkisins í launastuðningi þá geta þau notað þetta úrræði til að greiða þessi hærri laun, þ.e. bara það sem nær yfir þessi 633.000. Það var mjög mikilvægt að mínu mati að hafa það algerlega skýrt að þetta væri heimilt til að auðvelda fyrirtækjunum sem sannarlega greiða hærri laun en þetta hámark í launastuðningnum að gera það, að þau geti notið stuðnings til að gera það í gegnum þetta úrræði.

Skilyrðin gagnvart því að njóta launastuðningsúrræðisins sem er nú þegar í gildi eru að viðkomandi starfsmenn geti ekki unnið vegna jarðhræringa, þannig að það er ekki fyrir öll fyrirtæki þar sem sum þeirra hafa flutt starfsemi sína eða eru á einhvern hátt að vinna og eru með starfsmenn í vinnu. Þau geta ekki nýtt sér það úrræði af þeim sökum. Þar af leiðandi var líka mjög mikilvægt að koma inn á það í nefndaráliti að það mætti nota þennan rekstrarstuðning til greiðslu launa starfandi starfsmanna fyrirtækja í Grindavík.

Mér finnst bara mjög mikilvægt að koma hingað upp og útlista þetta eins nákvæmlega og ég get og eins skýrt og ég get vegna þess að þetta var bara alls ekki skýrt í nefndinni allan tímann. Þessi útskýring og yfirferð í nefndarálitinu kemur til vegna ábendinga frá Skattinum sem var mjög gott að fá og voru mjög greinargóð samskipti við Skattinn á nefndarfundi og ber að þakka fyrir það.

Ég vil líka víkja að því sem ég benti á í andsvari við hv. framsögumann hérna áðan sem snýr að því að nefndin ákveður að framlengja  gildistíma þessa úrræðis og þar af leiðandi líka umsóknarfrestinn fyrir úrræðið; gildistímann til 1. júní og umsagnarfrestinn til 1. júlí. Ég rak augun í það við fjórðu yfirferð á þessu máli hérna áðan að við þessa tilfærslu gleymdist að færa til skilyrði fyrir því að viðkomandi fyrirtæki megi ekki greiða sér út arð í ákveðinn tíma eftir að stuðningsúrræðinu er lokið. Það er  í 2. mgr. 9. gr. frumvarpsins um endurgreiðslur, vonandi fer ég  rétt með. Þar stendur,  með leyfi forseta:

„Ef aðili sem fengið hefur rekstrarstuðning samkvæmt lögum þessum greiðir út arð, kaupir eigin hlutabréf eða ráðstafar með öðrum hætti fé til eigenda sinna, öðruvísi en í formi launa eða til samræmis við skuldbindingu sem stofnað var til fyrir 7. febrúar 2024, fyrir 1. maí 2025 skal hann endurgreiða þann rekstrarstuðning sem hann hefur fengið.“

Þetta ákvæði held ég að miði algerlega við það að tímabilinu ljúki 1. apríl, eins og lagt var upp með í frumvarpinu, og að umsóknarfresturinn sé til 1. maí, eins og lagt var upp með í frumvarpinu, þ.e. 2024, þannig að fyrirtækjum sé óheimilt að greiða sér út arð í eitt ár eftir að gildistíma úrræðisins lýkur. Nú er það þannig að við erum að framlengja gildistíma úrræðisins  um ársfjórðung,  slétta þrjá mánuði. Þar af leiðandi þætti mér mjög eðlilegt að við myndum líka framlengja þessa kvöð um að ekki megi greiða út arð, kaupa eigin hlutafé o.s.frv., samanber það sem ég var að lesa hérna, eða ráðstafa með öðrum hætti fé til eigenda sinna í ár eftir að gildistíma úrræðisins lýkur. Ár finnst mér ekki langur tími. Mig minnir  alveg  sterklega að það hafi verið tvö ár í úrræðunum sem voru í gildi í Covid. En ég verð þá bara leiðrétt ef ég man þetta vitlaust. Mér finnst það því  ekki sérlega langur tími sem þetta gildir gagnvart ríkisstuðningi sem þessum en finnst það svo sem eðlilegt að það sé  skemmri tími þegar kemur að þessu bráðabirgðaúrræði  en Covid-úrræðunum sem voru auðvitað miklu, miklu umfangsmeiri. En það breytir því ekki að mér finnst skrýtið að þessi endurgreiðsluskylda, ef viðkomandi fyrirtækið greiðir út arð, ætti að gilda bara í þrjá ársfjórðunga en ekki eitt ár eins og lagt er upp með í frumvarpsdrögunum eins og þau voru lögð fyrir þingið.

Það er kannski  það helsta sem ég hef um þetta að segja, fyrir utan auðvitað að það hafa komið fram margvíslegar athugasemdir varðandi takmörkun sem er í þessu frumvarpi á t.d. fjölda þeirra starfsmanna sem þetta getur átt við um og auðvitað líka upphæðina og annað. Það má auðvitað deila um það fram og til baka, en ég upplifði ekki að það væri mikið svigrúm til að vera eitthvað að hnika þessu til en mér fannst aftur á móti komið til móts við flestar aðrar  athugasemdir sem ég hafði við frumvarpið. En það breytir því ekki að auðvitað, svo að ég endurtaki það sem ég sagði áður, nær þetta alls ekki utan um alla þá starfsemi sem er í Grindavík og þann skaða sem hún hefur orðið fyrir.

Ég minntist   líka á þennan  stóraukna kostnað sem fellur til við t.d. bara akstur til og frá vinnu og að þurfa að setja upp nýja starfsstöð og alls konar svona hluti sem leggjast ofan á, og svo auðvitað bara þessi gríðarlega óvissa sem er enn þá uppi um atvinnuhúsnæði í Grindavík og framtíð þess. Ég hef  mikla samúð  og samkennd með fyrirtækjum í Grindavík að vita ekki og hafa ekki fengið skýr svör frá stjórnvöldum um hvað verður um þau hús, hvað verður gert varðandi þær eignir. Mér finnst það alls ekki liggja ljóst fyrir og mér finnst það bagalegt. Það kom einmitt fram fyrir nefndinni að fyrir einyrkja og smærri fyrirtæki, fjölskyldufyrirtæki, þá er kannski stærsta eignin í fyrirtækinu húseignin, atvinnuhúsnæðið, hangi jafnvel saman við ákvörðun fólks um hvort það vilji selja eignina sína  til ríkisins, hvað verði um fjölskyldufyrirtækið, eignina, atvinnuhúsnæðið og það sé eiginlega ekki hægt að taka ákvarðanir gagnvart heimilinu ef maður veit ekki hvað verður um atvinnuhúsnæðið. Þetta sé mjög samverkandi og að þessi óvissa sé mjög slæm varðandi það að  taka ákvörðun um framhaldið, líka varðandi framtíðarbúsetu og annað. Þannig að við sjáum að þó að þetta frumvarp sé mjög afmarkað þá vekur það upp töluverðar spurningar og sýnir okkur hvernig þetta hangir allt saman. Það hvetur okkur auðvitað til dáða í því að hafa breiðara net og reyna að ná betur utan um atvinnulífið í Grindavík  en þetta frumvarp nær að gera.

Ég held að það sé ótrúlega mikilvægt að við fáum ráðherra á fund til efnahags- og viðskiptanefndar sem allra fyrst,  væntanlega verður það ekki fyrr en að aflokinni kjördæmaviku, en þá bara helst á fyrsta fundi eftir það, til að fara yfir  plön ráðherra varðandi atvinnuhúsnæði í Grindavík, vegna þess að mér hefur fundist mjög fátt um svör þar. Þó að það sé mjög jákvætt að við höfum framlengt  umsóknarfrestinn eða umþóttunartímann eða ákvörðunarfrestinn sem fólk hefur til að ákveða hvort það vilji selja fasteignina sína í Grindavík eða ekki, til ríkisins — eins og það liggur fyrir núna er breytingartillaga um að framlengja það til, ég held að það sé 1. janúar 2025 — þá breytir það því ekki að auðvitað er   töluvert mikill þrýstingur á að reyna að koma sér út úr þessum skuldum og út úr þessum aðstæðum sem allra fyrst. Það er töluvert mikill þrýstingur á að taka ákvörðun  þótt við höfum framlengt frestinn sem fólk hefur til að taka ákvörðun. Þeim mun lengur sem við höldum fólki, sem er kannski með sjálfstæðan rekstur í Grindavík, í þessari óvissu um hvað verður um t.d. atvinnuhúsnæði, þeim mun erfiðara verður fyrir það að taka ákvörðun á meðan þessi óvissa ríkir. Þannig að burt séð frá því að við höfum framlengt frestinn þá er samt alls konar pressa á að komast út úr skuldunum í húsnæðinu í Grindavík og komast inn á nýtt framtíðarheimili. Það breytist ekkert þótt við höfum framlengt frestinn sem fólk hefur til að ákveða sig. Mér finnst þar af leiðandi  mjög mikilvægt að við vinnum hratt og vel að því að fá mjög skýr svör varðandi það hvað á að gera fyrir atvinnuhúsnæði í Grindavík. Ég held að það hafi mikla þýðingu og sé miklu gagnlegri ákvörðun  en kannski þetta frumvarp. Þó að það sé auðvitað bara mjög gott og góðra gjalda vert að við höfum náð að ljúka því þá held ég að  meginatriðið sé að við förum að einbeita okkur að atvinnuhúsnæðinu.

###

Virðulegi forseti. Ég þakka hv. þingmanni fyrir andsvarið. Það sem ég er kannski einna helst að reyna að fá fram með minni spurningu um eftirfylgni var þessi bókun sem við settum inn í fundargerð um að við myndum taka málið til skoðunar 1. júní, eitthvað svoleiðis, í síðasta lagi, til að tryggja að við séum alveg með á nótunum ef það þarf að framlengja í þessu úrræði. Það væri bara ágætt ef framsögumaður málsins gæti staðfest þann skilning minn hér í síðara andsvari.

Síðan vildi ég vekja athygli framsögumanns á atriði sem ég var bara að átta mig á núna og það eru ákveðnar afleiddar afleiðingar af því að við ákváðum að lengja frestinn og lengja gildistímann á þessu ákvæði fram í júní. Við lengjum skiljanlega frestinn sem fólk hefur þá til að sækja um þetta úrræði. Þetta er ársfjórðungur, þrír mánuðir, sem við erum að framlengja þetta úrræði um og umsóknina sem því nemur. Það sem hins vegar gleymdist mögulega að færa til er hversu lengi fyrirtækjum er ekki heimilt að greiða sér út arð. Eins og það er í frumvarpinu er gert ráð fyrir því að það megi ekki þangað til eitt ár er liðið frá því að viðkomandi naut stuðningsins. Nú er það sem sagt ársfjórðungi skemur, þannig að það eru bara þrír ársfjórðungar í staðinn fyrir heilt ár sem viðkomandi fyrirtæki má þá ekki að greiða sér út arð án þess að þurfa að greiða stuðninginn til baka. Ég velti því bara upp hvort þetta sé ekki yfirsjón af hálfu nefndarinnar, hvort við þurfum ekki að hnika til þessari dagsetningu til að þetta sé heilt ár. Ég biðst bara afsökunar á því hvað þetta kemur seint fram hjá mér en ég held að þetta hafi farið fram hjá okkur vegna þess að við vorum að vinna þetta mál mjög hratt, eins og raunar öll þrjú málin sem eru á dagskrá í dag. Þau hafa ekki fengið mjög ítarlega þinglega meðferð og þar af leiðandi kannski skiljanlegt að það komi upp svona atriði seint og um síðir eins og segja mætti. Ég velti fyrir mér hvort hv. framsögumaður sé sammála mér í því að við ættum að ganga í að laga þetta.

###

Virðulegi forseti. Ég þakka hv. þingmanni framsöguna og gott samstarf í nefndinni við undirbúning og vinnslu þessa máls. Ég kem hér upp með tvær spurningar. Í fyrsta lagi kannski bara almennt varðandi stuðning við atvinnulífið í Grindavík. Mér fannst koma svolítið skýrt fram í meðferð málsins fyrir nefndinni að þetta úrræði væri kannski einna helst ætlað litlum og meðalstórum fyrirtækjum og nýttist þeim best í ljósi þeirra hámarka sem eru þarna og annað slíkt. Þar af leiðandi finnst mér vert að taka upp hvort hv. þingmanni finnist að nefndin þurfi að taka til skoðunar hvað er hægt að gera til að styðja við stærri fyrirtæki sem hafa orðið fyrir skaða, sér í lagi kannski með hliðsjón af því að viðhalda starfsemi sem hefur kannski tengsl við Grindavík að því marki sem hægt er. Mér finnst svolítið mikilvægt að velta þessu upp vegna þess að þó að stærri fyrirtæki hafi meiri burði til að takast á við áföll sem þessi þá er það oft þannig að það lendir kannski á þeim sem síst skyldi, þ.e. starfsmönnunum, hvernig svona mál eru afgreidd innan húss, innan þessara fyrirtækja. Ég velti því upp hvort nefndin þurfi ekki að taka þetta til einhverrar meiri efnislegrar skoðunar.

Síðan vil ég fagna því að nefndin, og ég þar með talin, að við höfum ákveðið að framlengja tímafrestinn í þessu og ég vildi eiginlega bara árétta mikilvægi þess og fá hv. þingmann til að taka undir með mér að við munum þegar fram líða stundir gera það að eigin frumkvæði að meta hvort þörf sé á að framlengja þetta úrræði og bara að við segjum það skýrt hér í þessum ræðustól að nefndin verður vakandi fyrir því og mun gera það áður en þessu þingi lýkur í sumar.

###

Heyr, heyr.Virðulegi forseti. Ég held að hér hafi átt sér stað ákveðið met í því hversu fljótt stjórnarliðar gátu farið að orga málþóf þegar stjórnarandstaðan hefur upp raust sína varðandi fundarstjórn forseta, ekki einu sinni meira en það. Við vorum bara að gagnrýna að til stóð að ræða skýrslu um framkvæmd EES-samningsins og hætt var við það í gærkvöldi, bara upp úr kvöldmatarleytinu. Við vorum að gagnrýna það hversu ófyrirsjáanlegt þetta fyrirkomulag er hérna í þinginu og hvað er mikil hentistefna rekin varðandi dagskrána, að það sé aldrei hægt að stóla á nokkurn skapaðan hlut. Hér var varaþingmaður búinn að eyða töluverðum tíma í að undirbúa sig fyrir þessa umræðu og sá undirbúningur er til einskis. Það kannski skiptir forseta ekki miklu máli og það er kannski tilefni fyrir hv. þm. Jón Gunnarsson að fara upp í fýlu um málþóf en það breytir því ekki að þetta er mjög pirrandi, virðulegi forseti, og það er óþarfi að gera þetta. Fyrir utan það, og nú vísa ég til hv. þm. Ingibjargar Isaksen, að það var forseti sem ákvað að taka EES-skýrsluna af dagskrá. Hann hefði líka alveg getað sett hana fyrir aftan útlendingaumræðuna. Þannig að ég óska eftir að því sé beint til forseta frekar en okkar sem hér stöndum.

###

Virðulegur forseti. Þegar ég og hæstv. forseti sem situr nú á forsetastóli ræddum þingstörfin fram undan í vikunni þá var einmitt á dagskrá að hafa skýrslu utanríkisráðherra um EES og fór af stað undirbúningur gagnvart því líka af hálfu þingfólks sem verður ekki endilega hér næst þegar þetta mál verður kannski sett á dagskrá og kannski tekið út af dagskrá aftur. Mér þykir miður að þessi ófyrirsjáanleiki sé alltaf til staðar í dagskrá þingsins og að það sé ekki einu sinni nokkurra daga fyrirvari á því að dagskránni sé breytt, sérstaklega þegar eitthvað hefur legið fyrir jafn lengi og þetta hefur legið fyrir. Það væri óskandi að það væri hægt að standa betur að þessum málum og ég hef velt fyrir mér hvers vegna hæstv. utanríkisráðherra þarf trekk í trekk að fresta sínum skýrslum, hvort hann hafi bara ekki verið tilbúinn í ráðuneyti sínu með þetta, hvort það sé kannski ástæðan fyrir því að við erum að fresta þessu frekar en nokkuð annað. Ég væri alla vega til í að  heyra skýringar á því hvers vegna við erum ekki að fara að eiga þessa mikilvægu umræðu nú.

###

Virðulegi forseti. Ég þakka hæstv. ráðherra fyrir svarið. En enn að fjármögnuninni. Nú ákveður hæstv. ráðherra að taka lán fyrir þessu frekar  en að afla tekna til þess að geta farið í þetta og ég velti fyrir mér hvort það sé skynsamleg ráðstöfun. Það er kannski það sem ég er einna helst að velta fyrir mér, sér í lagi vegna þess að minnst er á það í greinargerðinni með frumvarpinu að þetta valdi því einmitt að ríkisstjórnin skili enn og aftur auðu þegar kemur að því að takast á við verðbólguna. En gott og vel, sjáum hvað setur í fjármálaáætlun.

Ég vildi spyrja um hinn þáttinn af fjármögnuninni sem snýr að því að taka innan úr náttúruhamfaratryggingasjóði stórar fjárhæðir enda sé þess gætt að það komi ekki niður á rekstrarhæfi og gjaldþoli stofnunarinnar, eins og segir í greinargerðinni. Ég velti því fyrir mér, virðulegi forseti, hvernig er í raun hægt að taka nokkuð út úr honum án þess að það komi niður á gjaldþoli stofnunarinnar sem nú þegar þarf að greiða a.m.k. 10 milljarða í   tjónabætur og væntanlega eitthvað fleira. Erum við ekki að stefna framtíðarviðnámsþoli okkar gagnvart náttúruhamförum í tvísýnu með því að koma svona fram við þennan sjóð  sem er ekki ætlað að bæta annað  en það sem verður fyrir tjóni út af náttúruhamförum?

###

Virðulegi forseti. Hér á eftir mun fara fram 2. umræða frumvarps til laga um kaup á íbúðarhúsnæði í Grindavík og er það vel og ánægjulegt að þinginu hafi tekist að afgreiða þetta mál hratt og vel þannig að ganga megi frá kaupum íbúðarhúsnæðis í Grindavík sem allra fyrst gagnvart þeim sem það kjósa.

Ég vil nýta þetta tækifæri til að spyrja hæstv. ráðherra út í fjármögnunina á þessum aðgerðum vegna þess að ég er ekki alveg að skilja hvers vegna ríkisstjórnin velur þá leið sem hún velur til að fjármagna þessar aðgerðir og vísa þar í bls. 21 í frumvarpinu, í greinargerðina í kafla 6.5, Áhrif á húsnæðisverð, vexti, verðbólgu o.fl., en þar kemur fram, með leyfi forseta:

„Frumvarpið felur í sér verulega tilfærslu verðmæta úr opinberum sjóðum til eigenda þess húsnæðis sem það nær til. Í þessu felst að aðhaldsstig opinberra fjármála verður slakara en ella. Í stað þess að hafa áhrif til lækkunar verðbólgu og vaxta, líkt og gert var ráð fyrir í samþykktum fjárlögum 2024, verða áhrif ríkisfjármálanna á þessar stærðir allt að því hlutlaus á árinu 2024 nema ráðstöfunin verði fjármögnuð með hækkun skatta eða lækkun útgjalda, líkt og nánar er fjallað um hér aftar.“

Það er reyndar ekkert fjallað nánar um þetta hér að aftan þannig að það hefur kannski gleymst að setja það inn. Hvers vegna var ekki farin sú leið að fjármagna þessar aðgerðir, t.d. með sértækri skattheimtu eins og hækkun fjármagnstekjuskatts, bankaskatts, hvalrekaskatti, svo að við tökum nokkur dæmi um skatta sem gætu slegið á þensluna og þar með unnið með markmiðum ríkisstjórnarinnar um að vera eitthvað annað  en í besta falli hlutlaus þegar kemur að því að tækla verðbólguna? Það vantar rökstuðning fyrir þessu í greinargerð með frumvarpinu þrátt fyrir loforð þar um. Ég  óska því eftir svörum ráðherrans við þeim rökum.

###

Virðulegur forseti. Hver verður arfleifð ríkisstjórnar Katrínar Jakobsdóttur? Ef við horfum aftur til ársins 2017 þegar hún tók við og komum aftur til ársins í ár þá má merkja eina umtalsverða og að mínu mati mjög neikvæða breytingu á samfélaginu okkar. Það hefur orðið alger umsnúningur á viðhorfi fólks til fólks á flótta. Þar tel ég að ábyrgð flokks sem hefur frið og réttlæti og virðingu fyrir fólki á flótta að meintum hornsteinum sínum sé mikil í þessum efnum. Ég held að ef fólk vill fólki á flótta vel og telur að það sé ekki óvinur okkar, sé ekki byrði á innviðunum okkar og telur að ef við leyfum því að vera þátttakendur í samfélaginu okkar í staðinn fyrir að halda því stöðugt fram að það sé byrði á því, þá muni aðlögun og inngilding ganga mjög vel. Í stað þess að segja þeim stöðugt að þau séu ekki hluti af samfélaginu okkar, að þau kosti önnur börn eitthvað, séu minna virði heldur en aðrir hér, því að þá upplifir fólk sig ekki sem hluta af þessu samfélagi.

Það er ábyrgðarhluti þeirra sem hér eru að hafa leitt þennan viðsnúning í viðhorfi fólks á Íslandi, frá því að vera að meiri hluta jákvætt gagnvart fólki á flótta yfir í það að vera að meiri hluta neikvætt gagnvart því. Þetta gerist með því að færa mörkin stöðugt til. Þetta sáum við fyrir ári síðan þegar þessi ríkisstjórn kom því í gegn að henda flóttafólki á götuna. Það sendir skilaboð. Við sjáum grátandi konur úti á götu, þolendur mansals úti á götu. Þetta vildi ríkisstjórnin. Þetta fékk ríkisstjórnin í gegn. Nú er það allt í einu bara orðinn eðlilegur hlutur að búa til móttökubúðir fyrir flóttafólk, móttökubúðir með fangavörðum, móttökubúðir með valdbeitingarheimildum til að geyma fólk á flótta. Nú er það orðin ágætislausn á því að hafa hent því á götuna fyrir ári síðan. Þetta verður hin sorglega arfleifð ríkisstjórnar Katrínar Jakobsdóttur.

###

Virðulegur forseti. Nú er það ekki þannig að ég vantreysti lögreglunni almennt og yfirleitt. Ég vil bara halda því til haga að ég tel að lögreglumenn reyni alltaf að vinna sína vinnu af kostgæfni og heiðarleika. Það breytir því ekki sem ég er að benda á og það er að lögreglan hefur nú þegar mjög víðtækar eftirlitsheimildir og hún er ekki að sæta því eftirliti sem hún á að sæta gagnvart þeim eftirlitsheimildum. Þannig að áður en við förum að tala um að rétta henni fleiri eftirlitsheimildir þá þarf hún að vinna sér inn traust gagnvart því að hún sé til í að sæta eftirliti vegna þessara eftirlitsheimilda. Ríkissaksóknari er búinn að benda á þetta síðan 2017, í sjö ár, frá því að lögin voru sett. Lögreglan fékk 150 millj. kr. til að fjárfesta í tækjabúnaðinum sem hún þurfti til að ríkissaksóknari gæti fylgst með og það er samt ekki búið að gera þetta og ríkissaksóknari er búinn að skrifa bréf eftir bréf og segja: Ég verð að fá að fylgjast með því hvort lögreglan sé hlera borgarana rétt eða ekki, hvort hún sé að leyfa óviðkomandi að fylgjast með upptökum heiman frá fólki eða símtölum á milli aðila. Það er ekkert sem hún getur gert til að tryggja að það sé farið eftir þessum reglum. En nei, við skulum láta lögregluna fá heimildir til þess einmitt að fylgjast með eftirlitsmyndavélum í rauntíma eins og við erum að gera með þessu frumvarpi. Upptökum af fólki í rauntíma, safna þeim í gagnagrunn og nota til greininga og afbrotavarna án þess að tryggja að lögreglan sæti öðru eftirliti sem henni ber lögum samkvæmt að sæta og eftir að hafa leyft því að viðgangast í sjö ár að lögreglan sæti ekki því eftirliti sem hún á að sæta. Af hverju á ég að treysta hæstv. dómsmálaráðherra Sjálfstæðisflokksins fyrir því að gefa lögreglunni fleiri heimildir ef hún er ekki tilbúin að tryggja það að lögreglan sæti a.m.k. því eftirliti sem hún á að sæta núna samkvæmt lögum? Ég skil ekki hvað er svona flókið við þetta. Ég bara skil það ekki. Þetta er ótrúlega einfalt. Það er fáránlegt, virðulegi forseti, að dómsmálaráðherra hafi bara leyft því að viðgangast í sjö ár að lögreglan segi bara: Ég er bara ekki til í að sæta þessu eftirliti ríkissaksóknara. En við skulum gefa þeim fleiri heimildir, endilega. Þetta er nú meiri vitleysan.

###

Virðulegur forseti. Ég þakka hv. þingmanni fyrir andsvarið. Ég held að hv. þm. Halldóra Mogensen hafa komið ágætlega inn á svarið við þessari mjög afmörkuðu spurningu sem hv. þingmaður kom með um að geta brugðist við ábendingum frá erlendum löggæsluyfirvöldum. Ég held að það sé hægt að uppfylla þá þörf sem lögreglan hefur bent á að sé til staðar. Ég hef ekki enn þá fengið skýrt nákvæmlega hvar í lögunum henni er bannað að bregðast við. En ókei, gefum okkur að það sé bara algerlega rétt, það vanti þetta. Þá held ég að það sé hægt að afmarka það ákvæði þannig að lögreglunni sé heimilt að fylgja eftir ábendingum frá erlendum löggæsluyfirvöldum því að þá gætum við sagt að það séu kannski sæmilega áreiðanlegar upplýsingar. En við vitum ekkert hverjar þessar áreiðanlegu upplýsingar eru sem er verið að vísa í í frumvarpinu. Hér er vísað í eitt afmarkað dæmi en þetta á við um miklu stærra mengi en það. Það er það sem ég geld varhuga við. Ég segi að þetta sé ekki tímabært og nú held ég að ég neyðist til að taka dæmi vegna þess að mér finnst þetta ekki komast til skila. Þetta er eins og að þú gefir barni dót og það brýtur alltaf dótið og svo biður það um meira og meira og vill fá stærra dót og þú ætlar að láta það fá bara nýtt án þess að það hætti að brjóta allt dótið sitt. Það sér hver maður að þú ert að fara að tapa endalausum peningum á því að ala barnið þannig upp.

Einhvern veginn þarf fyrst að stoppa í gatið sem er að lögreglan ber ekki virðingu fyrir því að það á að hafa eftirlit með störfum hennar. Þarna erum við að tala um mjög íþyngjandi aðgerðir sem lögreglan er að beita og hún ber ekki virðingu fyrir því að það á að hafa eftirlit með þeim aðgerðum, það á að fylgjast með því hvernig þeim er beitt, það á að passa upp á að eyða gögnum, það á að passa upp á aðgengi að þessum gögnum. Það er ekki gert. Ríkissaksóknari bendir endurtekið á að það sé ekki gert. Lögreglan passar ekki upp á þessar ótrúlega viðkvæmar upplýsingar, myndbönd, upptökur af símtölum milli fólks sem hún kemst yfir út af sínum eftirlitsheimildum. Af hverju á ég að láta hana fá fleiri eftirlitsheimildir, burt séð frá eðli þeirra, ef hún getur ekki passað upp á þær sem hún hefur nú þegar? Það þarf að ávinna sér traust gagnvart þessu áður en við réttum handlegginn lengra og kaupum meira dót.

###

Virðulegi forseti. Já, ég er búin að lesa frumvarpið. Ég átta mig á þeim breytingum sem verið er að leggja til varðandi eftirlit með störfum lögreglu og ég er að benda á að þær eru ekki fullnægjandi og uppfylla ekki þær kröfur að geta talist sjálfstætt eftirlit og óháð lögreglunni, sem er það sem mér finnst vera forsendan fyrir því að við getum farið að tala um einhverjar frekari heimildir lögreglu. Ég verð að segja að ég varð fyrir ofurlitlum vonbrigðum með að ráðherra hafi ekki komið hérna upp til að segja mér að hún ætli að grípa til tafarlausra aðgerða vegna vanrækslu lögreglunnar gagnvart ríkissaksóknara ár eftir ár og komið í veg fyrir að ríkissaksóknari geti sinnt eftirliti sínu. Sem æðsti embættismaður þessa málaflokks tel ég ríkar skyldur hvíla á ráðherra að tryggja það að lögreglan gerir ríkissaksóknara kleift að sinna því eftirliti sem honum ber lögum samkvæmt að sinna, með þeim eftirlitsheimildum sem lögreglan hefur nú þegar. Af hverju eigum við að treysta dómsmálaráðherra, lögreglunni, öllum þeim sem fara með eftirlitsheimildir sem þessar í samfélaginu okkar, fyrir frekari heimildum þegar lögreglan neitar að sæta því eftirliti sem henni ber lögum samkvæmt að sæta gagnvart þeim heimildum sem hún hefur nú þegar? Mér dettur í hug myndlíking en ég held að það taki bara of langan tíma, þið hljótið að geta séð þetta fyrir ykkur — já, ég nenni því ekki, þetta hlýtur að vera skýrt. Það er ekki hægt að gefa lögreglunni meiri heimildir ef hún virðir ekki þær reglur sem gilda um þær heimildir sem hún hefur nú þegar.

Síðan vildi ég bara árétta að það sem helst tryggir öryggi okkar, það sem helst hjálpar lögreglunni að vinna gegn skipulagðri brotastarfsemi og auka öryggi borgaranna, er fjármögnun og efling almennrar löggæslu í landinu. Við séum ekki alltaf að pikka fólk út úr almennu löggæslunni til að fara á einhver skrifborð hér og þar og missa alltaf fleiri og fleiri af vaktinni, þannig að þau eru alltaf með fleiri og fleiri nýliða og það er orðið hættulegra fyrir lögregluna á hverjum degi að vera úti á meðal borgaranna. Og þegar hún fer að koma sér fyrir í eftirlitsturnunum sínum til að fylgjast með okkur þá missir hún tenginguna við almenning og borgarana og það minnkar öryggi okkar allra. Það að lögreglan telji sig vanfjármagnaða og vanbúna til að sinna almennri löggæslu í landinu er slæmt fyrir okkur öll.

###

Virðulegur forseti. Ég er nú nokkuð viss um að gæðastjórinn hafi verið inni í síðasta frumvarpi. En það breytir því ekki að það er innra eftirlit og við erum að tala um ytra eftirlit. Gæðastjóri er staðsettur hjá ríkislögreglustjóra og uppfyllir ekki skilyrði þess að vera sjálfstætt eftirlit með störfum lögreglu. Hvað varðar meira eða víðtækara eftirlit með almennum borgurum í Danmörku  en hér þá má það vel vera en þar eru tvær stofnanir starfandi, hæstv. ráðherra. Það er annars vegar stofnun sem fylgist með þessum njósnaheimildum sem lögreglan hefur þar. Svo er önnur sjálfstæð stofnun sem tekur við kvörtunum og kærum á hendur lögreglunni fyrir brot í starfi og fyrir misferli í starfi. Þannig að þetta er sitthvor handleggurinn. Og ef ég meira að segja gæfi það eftir, að við þyrftum kannski ekki sjálfstæða eftirlitsstofnun með njósnaeftirlitsheimildum til viðbótar við sjálfstæða eftirlitsstofnun með lögreglu, þá er það samt þannig að það er eftirlitsstofnun sem er sjálfstæð sem fylgist með störfum lögreglu í Danmörku. Og burt séð frá muninum á málafjöldanum þá held ég að það ætti ekki að standa í vegi fyrir því að við reynum að uppfylla eftir fremsta mætti okkar skyldur þegar kemur að því að vernda borgararéttindi einstaklinga á Íslandi. Við erum ekki að gera það með fullnægjandi hætti. Það er alveg skýrt af dómasögu Mannréttindadómstóls Evrópu að til þess að eftirlit með störfum lögreglu — og þetta skiptir sérstaklega miklu máli þegar kemur að rannsóknum á dauðsföllum, t.d. eins og í Hraunbæjarmálinu. Það varð ótrúlega skýrt hvað við vorum með veikt regluverk þegar það kom upp. Þetta skiptir sérstaklega miklu máli þar og það eru margir dómar sem hafa fallið í tengslum við rannsókn á slíkum andlátum sem verða af völdum stjórnvalda um að hún hafi ekki verið sjálfstæð og óháð lögreglunni. Það er mjög skýrt af dómaframkvæmdinni hvað þarf til til þess að rannsókn teljist sjálfstæð og óháð, m.a. að ekki sé  daglegt vinnusamband á milli aðila sem fer með rannsókn og  þess sem sætir rannsókn og það sé ekki „híerarkía“ þeirra á milli og þeir séu með sjálfstæða fjárveitingu.   Við uppfyllum ekki þessar kröfur. — Ég vona að ég hafi komið að flestum punktum hæstv. ráðherra.

###

Virðulegur forseti. Ég byrjaði á að segja að mér finnst þetta frumvarp algjörlega ótímabært í aðstæðum sem við búum við núna sem er að það er ekki raunverulegt sjálfstætt eftirlit með störfum lögreglu eins og staðan er í dag. Eftirlitið sem fer fram með starfi lögreglu er, getum við sagt, þríþætt. Það er annars vegar nefnd um eftirlit með störfum lögreglu sem hefur sjálf lýst því mjög skýrt yfir að hana skorti bæði lagaheimildir og getu til að sinna störfum sínum almennilega. Hún getur líka bara gefið lögreglunni álit þannig að það er í raun takmarkað bit í þessu eftirlitsbatteríi. Nefndin hefur líka lýst því yfir að það er mjög erfitt fyrir hana að fá aðgengi að upplýsingum frá lögreglu þrátt fyrir að hún eigi rétt á aðgengi að þessum upplýsingum. Til að þessi nefnd um eftirlit með störfum lögreglu geti talist sjálfstætt stjórnvald sem hefur eftirlit með lögreglu þá þyrfti hún að hafa sjálfstæðar rannsóknarheimildir og helst sjálfstæða getu til þess að sækja mál fyrir dómstólum og vera algerlega sjálfstæð og óháð  lögreglunni. En svo er ekki og ég veit ekki til þess að það sé nokkuð sem standi til í þeim efnum að breyta, þótt það sé ágætt út af fyrir sig að nú eigi a.m.k. að vera starfandi formaður. Og ef ég skil frumvarpið rétt þá á sá formaður að hafa þetta að aðalstarfi og fá laun fyrir það. En mögulega skil ég það ekki rétt, mér finnst það ekki mjög skýrt í frumvarpinu hvort svo sé. Þar er a.m.k. einn starfandi, en það setur okkur samt í þá stöðu að þá er formaðurinn, sem er skipaður af ráðherra, í raun með miklu betri getu til að stjórna för í nefndinni  en allir aðrir sem eru tilnefndir af félagasamtökum og öðrum af því að viðkomandi er að vinna við þetta í fullu starfi en allir aðrir í einhvers konar sjálfboðavinnu eða hlutastarfi. Eins og ég segi, nefnd um eftirlit með störfum lögreglu stenst bara ekki þær kröfur sem Mannréttindadómstóllinn setur um sjálfstætt og óháð eftirlit með störfum lögreglu.

Næst ber að líta til héraðssaksóknara sem tekur við ábendingum og kærum vegna mögulegs refsiverðs athæfis lögreglunnar. Héraðssaksóknari tekur á sama tíma við kærum um brot gegn valdstjórninni þannig að hann getur í raun verið að taka við kærum frá sitthvorum aðilanum; einhverjum sem lögreglan segir að hafi slegið lögreglumann og einhverjum sem segir að lögreglan hafi slegið sig. Þetta getur verið sama málið frá sitthvorum aðilanum og á heima á sama stað; brot gegn valdstjórninni og svo brot lögreglu í starfi. Þetta er strax  óþægilegur árekstur á milli atriða, fyrir utan að ríkissaksóknari benti á það í Hraunbæjarmálinu, þegar maður  féll fyrir hendi lögreglu, eina andlátið sem hefur borið að með þeim hætti, með dauðsfalli, að það væri óæskilegt að ríkissaksóknari færi með eftirlit með störfum lögreglu vegna tengsla ríkissaksóknara við lögreglu, þ.e. samstarf þeirra á milli. Ég tel að það sé ekkert gríðarlega mikill munur á samstarfi milli héraðssaksóknara og lögreglunnar og ríkissaksóknara og lögreglunnar, þótt einn munur sé vissulega sá að það er ríkissaksóknara að gefa ákveðin fyrirmæli, en það snýr að saksóknaranum, ekki lögreglu. Mér finnst héraðssaksóknari heldur ekki vera rétta embættið til þess að sinna þessu. Það færi miklu betur á því að það væri sjálfstætt embætti sem sinnti þessu eins og er t.d. í Danmörku. Þar er sjálfstæð stofnun sem hefur eftirlit með störfum lögreglu, rannsakar ætluð brot, tekur líka við kvörtunum, eins og nefnd um eftirlit með störfum lögreglu gerir, og hefur vald til þess að sækja mál fyrir dómstólum gegn brotlegum lögreglumönnum t.d. Sú stofnun er algerlega utan við löggæslukerfið. Hún er sjálfstæð, það er hægt að reiða sig á að hún sé sjálfstæð.

Ef við skoðum svo hvernig eftirliti með svona eftirlitsheimildum, eins og verið er að leggja til í þessu frumvarpi, er háttað í Danmörku þá er  önnur sjálfstæð stofnun sem hefur samtímaeftirlit með þeim aðgerðum, þ.e.  hún getur fengið aðgang að því hvaða aðgerðir eru í gangi. Hún fer í áhættumat; hvar er líklegast að misnotkun eða einhvers konar mistök geti átt sér stað. Hún skrifar reglulega skýrslur. Hún er með mikla eftirfylgni og meira að segja kvartar sú nefnd, sem er sjálfstæð, hefur mikið fjármagn og  miklar eftirlitsheimildir með lögreglunni,  yfir því að fá ekki nógu mikinn aðgang að upplýsingum. En ókei, hún er alla vega sjálfstæð og hún gefur reglulega skýrslu til þingsins og fleira og fleira, bara svo   við berum okkur saman við Norðurlöndin eins og okkur er svo tamt að gera hér.

Því er ekki fyrir að fara hér. Við erum ekki með neina sjálfstæða stofnun sem sinnir þessu hlutverki. Það er bara þannig. Meira að segja ríkissaksóknari, sem er síðasta eftirlitseiningin sem ég ætlaði að tala um hérna, sem er handhafi æðsta valds þegar kemur að saksóknum á Íslandi, á samkvæmt lögum að hafa eftirlit með þeim eftirlitsheimildum sem lögreglan hefur samkvæmt núgildandi lögum, þ.e. lögreglan getur samkvæmt dómsúrskurði fengið að hlera fólk og getur samkvæmt dómsúrskurði sett upp myndavélar heima hjá fólki og fylgst með hvað það er að gera heima hjá sér eða inni á einhverjum stöðum, jafnvel vinnustöðum  eða einhverju öðru slíku. Þessum eftirlitsheimildum lögreglunnar fylgja kvaðir á lögregluna, að ríkissaksóknari geti haft eftirlit með þessum aðgerðum, að lögreglan fylgi þeim reglum sem lögreglunni ber að fylgja þegar hún viðhefur svona eftirlit. Þær reglur eru t.d. að lögreglunni ber að eyða þeim gögnum sem hún fær, sem sagt upptökum á símtölum fólks á milli eða upptökum á heimilum fólks eftir ákveðinn tíma. Henni ber að tryggja að það sé ekki aðgangur annarra óviðkomandi lögreglumanna eða annarra í kerfinu að þessum upptökum sem geta innihaldið mjög viðkvæm  persónuleg samtöl og alls konar athafnir. Lögreglunni ber að tilkynna viðkomandi um að hann hafi sætt þessu eftirliti að ákveðnum tíma   liðnum eftir að eftirlitinu er hætt. Þetta á allt að vera skráð, þetta á allt að vera skýrt, það á að vera aðgangsstýring og ég veit ekki hvað og hvað. Og þessu á ríkissaksóknari að geta fylgt eftir að sé gert.

En hver er raunveruleikinn? Ríkissaksóknari hefur frá 2017 gefið út hvert opinbera ákallið á fætur öðru til hæstv. dómsmálaráðherra, til ríkislögreglustjóra, til lögreglunnar og sagt: Ég get ekki sinnt þessu eftirliti vegna þess að lögreglan neitar að færa það inn í kerfi sem ég get haft eftirlit með. Þau gögn sem ég kemst í á pappírsformi og í einhverri frístandandi tölvu inni í einhverju herbergi sýna fram á það að lögreglan er ekki að skrá. Lögreglan er ekki passa upp á aðgang, lögreglan er ekki að sinna því að fylgja þeim reglum sem henni ber að fylgja við þær ótrúlega þungbæru eftirlitsheimildir sem hún hefur nú þegar, sem henni er treyst fyrir. Þannig að það er ekki skýrt hver hefur aðgang að símhlerunum sem lögreglan gerir. Það er ekki skýrt hver hefur aðgang að þessum myndböndum sem lögreglan getur tekið. Lögreglan neitar að bregðast við endurteknu ákalli. Það er búið að koma  opinbert bréf frá ríkissaksóknara frá 2017, á hverju ári, nýtt, nýtt, nýtt, nýtt. Það breytist ekkert. Lögreglunni gæti greinilega ekki verið meira sama um skilaboð frá  æðsta handhafa saksóknaravalds á Íslandi en svo að hún bara neitar að færa kerfið yfir í LÖKE. Hún neitar að færa allar sínar upptökur yfir í LÖKE. Hún neitar að leyfa ríkissaksóknara að sinna því lögboðna eftirliti sem ríkissaksóknari á að hafa með eftirlitsheimildum lögreglunnar.

Þannig að já, virðulegi forseti, ég er að segja að þetta sé ótímabært frumvarp vegna þess að lögreglan sætir ekki einu sinni því eftirliti sem henni ber samkvæmt lögum núna að sæta. Af hverju ættum við að trúa því að tvö stöðugildi í viðbót hjá nefnd um eftirlit með störfum lögreglu og einhver gæðastjóri sem er innan húss hjá ríkislögreglustjóra, jú, og fyrirgefið, einhver stýrihópur sem samanstendur af lögreglustjórum,  sé einhvern veginn að bæta sjálfstætt eftirlit með störfum lögreglu þegar lögreglan neitar að sæta eftirliti sem hún nú þegar á að sæta með þeim heimildum sem hún nú þegar hefur.

Hér er algerlega byrjað á vitlausum enda, virðulegi forseti. Hér ætti auðvitað dómsmálaráðherra að vera löngu búinn að tryggja að lögreglan sæti þessu eftirliti. Það er alveg ótrúlegt að það hafi bara verið látið viðgangast að vanvirða ríkissaksóknara með þessum hætti ár eftir ár, trekk í trekk. En svona er þetta. Og áður en við förum að ræða það að færa lögreglunni eftirlitsheimildir með almennum borgurum, sem þetta frumvarp felur í sér, þá þurfum við að koma á fót alvöru sjálfstæðu eftirliti með lögreglu og skikka lögregluna  til að sæta því eftirliti sem hún þó á að sæta. Þangað til er ekki hægt að tala um að hún eigi að fá meiri heimildir til að fylgjast með almennum borgurum. Það er bara ekki hægt, virðulegur forseti. En auðvitað er verið að gera það hér.

Svo ég ræði nú aðeins um frumvarpið á þessum fimm mínútum sem ég á eftir: Í fyrsta lagi þá langar mig að koma að einum   efnislegum agnúa sem mér finnst mikilvægt að við ræðum. Hann snýr að ábendingum sem komu frá umboðsmanni Alþingis um að leyfa erlendum lögreglumönnum að starfa hér á landi. Ég vildi bara benda á að ég tel að greinarnar í þessu frumvarpi séu engan veginn fullnægjandi til að bregðast við þeim ábendingum sem komu frá umboðsmanni Alþingis varðandi að það vantaði skýrt lagaákvæði inn í lögin um að það megi leyfa  erlendum lögreglumönnum að starfa hér á landi. Hér er verið að gefa ráðherra reglugerðarheimild til að ákveða nákvæmlega hvernig þetta eigi að vera gert. Ég held að það bregðist bara ekki við þeim ábendingum umboðsmanns sem þarf varðandi lagaheimild. Lagaheimild er sterkari  en reglugerðarheimild og þetta er ekki bara nógu gott. Ég vildi bara benda á það.

Síðan vildi ég  að bregðast við orðum ráðherra, kannski með ítarlegri hætti  en ég gat í einnar mínútu andsvari hérna áðan þegar kom að því að ráðherra hélt því fram að hér væri ekki verið að leggja til víðtækt eftirlit með almenningi. Ég vil bara segja það mjög skýrt að hér er verið að leggja til víðtækt eftirlit með almenningi. Þetta eru forvirkar rannsóknarheimildir að því leytinu til að það er verið að leggja til að lögreglan gæti safnað upplýsingum, fylgt eftir fólki sem er ekki grunað um að hafa framið nokkurn glæp.

Þessar heimildir hefur lögreglan nú þegar, hún þarf bara að hafa grun. Hún þarf ekki að hafa rökstuddan grun, hún þarf bara að hafa grun um að refsivert hátterni hafi átt sér stað eða sé að fara að eiga sér stað. Þetta eru heimildir sem lögreglan hefur nú þegar. Við erum að tala um að lækka þennan þröskuld, grun, sem sagt ekki rökstuddan grun heldur grun, niður í hugtak sem er hvergi skilgreint, ekki í frumvarpinu, ekki neins staðar annars staðar. Ég veit ekki til þess að það séu til einhver dómafordæmi um hvað áreiðanlegar upplýsingar þýða. Það má segja að þetta sé lítils háttar betrumbót á frumvarpinu eins og það var, sem var náttúrlega algjör hrákasmíði, sem hélt því fram  að ef lögreglan er með upplýsingar, sama hverjar þær eru, bara Gróa á Leiti getur hringt í lögguna og sigað henni á — ég veit ekki hvern. Hér er verið að leggja til smávægilega uppfærslu á því en það er algjörlega óskýrt hvað þetta þýðir. Hvað eru áreiðanlegar upplýsingar? Það er bara alls ekki ljóst. Það er ekki skilgreint.

Það að  lögreglan geti fylgst með öllum myndavélum, eftirlitsmyndavélum, fylgst með af opinberum vefsíðum og fylgst með eftirliti á almannafæri án þess að það séu einu sinni upplýsingar, þetta er bara almennt gagnasafn lögreglunnar. Hún er bara að safna og safna í sarpinn,  hún ætlar að eiga gagnagrunn með aðgengi að öllum upptökum, með aðgengi að öllum myndavélum og með eftirliti á almannafæri.

Mér fannst  kannski ásetningurinn skýrari í  fyrra frumvarpi þar sem var talað um að það væri hægt að hafa eftirlit með stöðum sem væru  eins og félagsheimili fyrir skipulögð glæpasamtök. Ég held að það sé svolítið pælingin: Hér höldum við að sé eitthvað og við ætlum bara að vera hér að vakta þetta, við ætlum að vakta allar myndavélar sem eru hérna og við ætlum að  hanga hérna á einhverjum bílum og ætlum að fylgjast með. Það er ekki lengur jafn skýrt í þessu frumvarpi hvernig stendur til að gera það. En það er, held ég, undirliggjandi planið og það eina sem þarf að liggja fyrir í því er, já, áreiðanlegar upplýsingar sem við vitum ekki hvað þýðir. Eru það áreiðanlegar upplýsingar ef Gróa á Leiti hringir í lögregluna og segist vita það fyrir víst að nágranni hennar sé hryðjuverkamaður? Hann er alltaf að fá einhverja brúna menn í heimsókn, það getur ekki annað verið en að hann sé hryðjuverkamaður. Eru þetta áreiðanlegar upplýsingar? Ég veit það ekki. Það kemur ekki fram í þessu frumvarpi hvað teljast vera áreiðanlegar upplýsingar. Það er mikið áhyggjuefni fyrir borgararéttindi einstaklinga í þessu landi og það er verið að færa lögreglunni ríkar eftirlitsheimildir með almenningi vegna þess að það þarf ekki einu sinni að vera grunur um að þú sért þátttakandi í alþjóðlegri glæpastarfsemi eða skipulagðri glæpastarfsemi. Það er enginn grunur til staðar, bara einhverjar áreiðanlegar upplýsingar sem við vitum ekki hvers eðlis eru  eða þá að þú viljir fremja einhvers konar hættulega árás. En það þarf ekki að vera grunur um það, bara áreiðanlegar upplýsingar sem við vitum ekki hvað er.

Ég næ ekki að komast yfir eftirlitsþáttinn neitt frekar  en ég hef gert nú þegar en ég vildi bara nefna í lokin að það að nefnd um eftirlit með störfum lögreglu skuli ekki vera látin vita af þessum eftirlitsaðgerðum lögreglunnar fyrr en eftir að þessu er lokið gerir þetta náttúrlega algjörlega gagnslaust ákvæði vegna þess að það er ekkert sem segir okkur að lögreglan muni skila inn þessum upplýsingum. Miðað við hvernig hún er að skila upplýsingum um eyðingu gagna, að tilkynna um að eftirlit hafi verið framkvæmt, að passa upp á aðgengi að hlerunum o.s.frv., þá sýna verkin það bara að það er ekkert sem segir okkur að lögreglan muni sinna þessari tilkynningarskyldu sinni, nákvæmlega ekki neitt. Og það eru engin viðurlög ef hún gerir það ekki. Það er ekkert þarna sem passar upp á borgararéttindi hins almenna borgara. Ég hef áhyggjur af því, virðulegi forseti, þegar tveir ráðherrar Sjálfstæðisflokksins koma hingað upp með mál, flokks sem telur sig vera frelsisflokk, sem hugsar svona lítið um hvaða áhrif þetta hefur á borgararéttindi samborgara okkar. Það er bara augljóst af lestri þessa frumvarps að það er engan veginn í forgrunni heldur er búið að hnoða saman því sem lögreglan telur sig þurfa án þess að lagt hafi verið mat á það hvort þetta sé ekki bara óásættanlegt inngrip í friðhelgi einkalífsins, sér í lagi miðað við það hvernig eftirliti með lögreglunni er ótrúlega ábótavant á Íslandi í dag.

###

Virðulegi forseti. Nú held ég að ráðherrann hljóti að hafa mismælt sig vegna þess að hún talaði um ef grunur leikur á að einhver hafi framið brot, en sagði í ræðu sinni rétt áðan að það þyrfti ekki að leika grunur á því. Um það snýst þetta frumvarp, að lögreglan þarf ekki að hafa grun, sem er þröskuldurinn sem lögreglan þarf að uppfylla núna til að geta fylgst með fólki. Hún þarf að hafa grun. Hún þarf ekki að hafa rökstuddan grun, heldur grun, sem er lægra form af grun heldur en rökstuddur grunur. Það sem er verið að leggja til hér er að lögreglan hafi áreiðanlegar upplýsingar, en það er hvergi skilgreint og við vitum ekki hvað það þýðir. Við vitum að það er minna en grunur. Er það símtal frá nágranna sem finnst nágranni sinn eitthvað grunsamlegur? Er það nóg til þess að hefja eftirlit á almannafæri? Og við skulum taka það til greina að eftirlit á almannafæri er íþyngjandi. Það að lögreglan geti fylgt þér eftir inn á kaffihús, geti elt þig inn á bókasafn, geti elt þig hvert sem þú ferð á almannafæri á alla aðra staði  en í heimsókn til mömmu þinnar eða heim til þín, er íþyngjandi aðgerð lögreglunnar og hún þarf ekki að hafa til þess grun. Það kalla ég eftirlit með almenningi, víðtækar eftirlitsheimildir með almenningi. Við getum kannski deilt um hvort þetta séu forvirkar rannsóknarheimildir eða afbrotavarnir, sem ég vil meina að sé nákvæmlega sami hluturinn, en þetta eru vissulega víðtækar eftirlitsheimildir.

###

Virðulegur forseti. Mig langar að inna ráðherra eftir svörum um athugasemdir sem hún lét falla í ræðu sinni þar sem hún sagði, með leyfi forseta:

„Öfugt við það sem virðist oft mega ráða af opinberri umræðu felur frumvarpið ekki að nokkru leyti í sér víðtækar eftirlitsheimildir með almennum borgurum eða að verið sé að setja á stofn einhvers konar leyniþjónustu.“

Varðandi þessa fyrstu fullyrðingu hæstv. ráðherra, að ekki sé verið að leggja til víðtækar eftirlitsheimildir með almennum borgurum, þá langaði mig að lesa upp fyrir hæstv. ráðherra ætlaða 15. gr. a, „Aðgerðir í þágu afbrotavarna“. Hér stendur, með leyfi forseta:

„Lögreglu er heimilt, í því skyni að stemma stigu við afbrotum, að nýta, svo sem til greiningar, allar þær upplýsingar sem hún býr yfir eða aflar við framkvæmd almennra löggæslustarfa og frumkvæðisverkefna, þar á meðal samskipti við uppljóstrara, eftirlit á almannafæri og vöktun vefsíðna sem opnar eru almenningi.“

Þetta eitt og sér eru víðtækar eftirlitsheimildir með almenningi. Þarna erum við að tala um aðgang að öllum eftirlitsmyndavélum landsins  sem lögregla fær heimild til að vakta til að setja í einhvern gagnagrunn. Er ráðherra virkilega að segja okkur að það sé ekki verið að gefa út víðtækar eftirlitsheimildir með almenningi?

###

Virðulegur forseti. Ég þakka hæstv. ráðherra fyrir svarið. Ef ég skil hana rétt þá er hún að íhuga að setja á fót óháða rannsókn um allt almannavarnaviðbragð í kringum eldsumbrotin í nágrenni við Grindavík. Það er vel en ég hvet hæstv. ráðherra til að skoða að fara í sjálfstæða og óháða rannsókn gagnvart tildrögum þessa slyss út af fyrir sig vegna þess sem ég minntist á áður, sérstakar skyldur sem stjórnvöld bera þegar kemur að andlátum sem bera að með óeðlilegum hætti. Það er mjög skýrt að það á að fara af stað sjálfstæð og óháð rannsókn þegar þau ber að. Síðan vil ég taka fram að rannsóknarnefnd almannavarna var samkvæmt fréttaflutningi lögð niður vegna þess að henni hafði aldrei verið gert kleift að sinna störfum sínum með fullnægjandi hætti vegna vanfjármögnunar og skorti á stuðning frá dómsmálaráðuneytinu. Nú er hins vegar kominn nýr dómsmálaráðherra og því vil ég spyrja hæstv. ráðherra: Kemur til greina að setja á fót starfhæfa og sjálfstæða rannsóknarnefnd almannavarna að nýju?

###

HeimildinVirðulegur forseti. Þann 10. janúar síðastliðinn var hræðilegt slys í Grindavík þar sem Lúðvík Pétursson féll ofan í sprungu við vinnu sína við að fylla ofan í sprunguna. Ég vil byrja á því að votta fjölskyldu og aðstandendum Lúðvíks mína dýpstu samúð. Í kjölfar slyssins hefur komið fram ósk aðstandenda um að farið verði í sjálfstæða og óháða rannsókn á tildrögum slyssins og hefur fjölmiðillinn bent á að nýlegar breytingar á lögum um almannavarnir geri það að verkum að slík rannsókn fer ekki sjálfkrafa af stað eftir atvik sem þetta heldur þurfi sérstaka ákvörðun um að rannsaka atburði sem almannavarnir komi að. Þá hafa aðstandendur gagnrýnt samskiptaleysi og andvaraleysi stjórnvalda í sinn garð í kjölfar slyssins. Í þessu samhengi er vert að benda á að stjórnvöld hafa sérstökum skyldum að gegna gagnvart rannsókn á dauðsföllum sem bera að með óeðlilegum hætti. Dómafordæmi Mannréttindadómstóls Evrópu sýna að slík rannsókn skal vera sjálfstæð og óháð og að aðstandendum skuli haldið sérstaklega upplýstum um gang mála.

Af þessum orsökum vil ég spyrja hæstv. dómsmálaráðherra, Guðrúnu Hafsteinsdóttur, hvort standi til af hálfu ráðherra að setja á fót sjálfstæða og óháða rannsókn á tildrögum og aðdraganda þessa slyss.

###

Forseti. Þá vitum við það. Ráðherra er tilbúinn að bjarga konum og börnum frá aðstæðum sem Alþjóðadómstóllinn hefur lýst áhyggjum af að geti talist þjóðarmorð ef hann fær eitthvað í staðinn. Mannslíf eru í húfi og ráðherrann vill kreista loforð út úr Vinstri grænum og Framsókn um að þau gefi eftir þá litlu mannúð sem eftir situr á þeim bænum eftir sex ára samstarf við Sjálfstæðisflokkinn til að bjarga þeim. Auga fyrir auga, tönn fyrir tönn. Þetta er ekki boðlegt, virðulegi forseti. Það er ekki boðlegt að ráðherra í ríkisstjórn Íslands sé tilbúin að víla og díla með mannslíf sem pólitíska skiptimynt. Það er skömm að þessu.

###

Virðulegur forseti. Þegar hæstv. utanríkisráðherra var inntur svara við því hvort stæði yfir höfuð til af hálfu ráðherra að senda fulltrúa íslenskra stjórnvalda til þess að bjarga íslenskum dvalarleyfishöfum, þar á meðal yfir sjöunda tug barna, af Gaza þar sem hundruð manneskja eru drepin á hverjum degi svaraði ráðherra, með leyfi forseta:

„Endanleg ákvörðun í því máli hangir saman við það að við náum og trúum því að við getum náð utan um þá stöðu sem er orðin alvarleg á Íslandi.“

Ráðherrann var þar að vísa í að hann líti svo á að kostnaður við móttöku og brottvísun flóttafólks væri orðinn allt of hár og áréttaði þá afstöðu sína að innviðir á Íslandi væru sprungnir vegna komu flóttafólks hingað til lands. Látum þessar fullyrðingar ráðherrans eiga sig í bili. Spurning mín snýr eingöngu að þeirri fullyrðingu ráðherrans að endanleg ákvörðun um hvort koma eigi konum og börnum frá Gaza í faðm fjölskyldu sinnar hér á Íslandi eins og þau eiga rétt til hangi saman við það að formaður Sjálfstæðisflokksins nái fram vilyrðum um breytingar á útlendingalögum og framkvæmd þeirra gagnvart samstarfsfólki sínu í ríkisstjórn.

Ég spyr ráðherra, sem segir þessa vinnu langt komna: Hvaða breytingar eru þetta sem hann vill ná fram?

###

Virðulegur forseti. Hæstv. forsætisráðherra hefur sagt það vera mjög flókið að aðstoða fólk sem fengið hefur dvalarleyfi hér á landi að komast frá Gaza til Íslands. Það sé gríðarlega flókin aðgerð. Tvö viðtöl sem hæstv. utanríkisráðherra veitti í gær útskýra fyrir okkur nákvæmlega hvað það er sem er svona flókið. Það hangir eitthvað meira á spýtunni en það hvort vilji sé til þess að sækja þetta fólk eða ekki, hvort það sé flókin aðgerð eða ekki. Það þarf fyrst að sammælast um að herða enn frekar reglur um flóttafólk á Íslandi. Það þarf að samþykkja kröfu Sjálfstæðisflokksins um að nota stálhnefann sem þeir hafa viðrað oft að þeir vilji nota gagnvart fólki á flótta. Öðruvísi komast hingað börn og konur og menn frá Gaza, sem föst eru á stað sem lýst hefur verið sem helvíti á jörð, ekki til Íslands vegna þess að það myndi senda þau skilaboð að það sé hægt að koma til Íslands. Það þurfi nú að senda harðari skilaboð en svo að það megi koma til Íslands. Þetta er fólk sem hefur fengið samþykkt dvalarleyfi á Íslandi. Hér erum við ekki að tala um einhvern nýjan fjölda fólks. Hér erum við ekki að tala um einhverjar nýjar reglur. Við erum að tala um fólk sem er fast á stríðssvæði þar sem Alþjóðadómstóllinn í Haag hefur áhyggjur af að sé verið að fremja þjóðarmorð. En hæstv. utanríkisráðherra vill nota líf þessa fólks sem pólitíska skiptimynt til að ná fram einhverjum lagabreytingum og þangað til þá mega þessi börn og þessar konur bara bíða á Gaza.

Þetta er ótrúlega dapurlegt að heyra, virðulegi forseti, en það er gott að við fáum loksins fram hinar raunverulegu ástæður þess að ekki tekst að standa vel að fjölskyldusameiningum. Það er vegna þess að Sjálfstæðisflokkurinn vill nota líf þessa fólks sem skiptimynt.

###

Virðulegi forseti. Ég skil það þá sem sagt rétt að hæstv. forsætisráðherra geri enga athugasemd við þessa ákvörðun, þessa tilkynningu og þessi viðbrögð utanríkisráðherra. Ég les það úr þessum svörum þótt það hafi ekki komið skýrt fram. Í þessu samhengi varðandi vopnahlé strax og viðbrögð þá finnst mér, eftir að út kom bráðabirgðaúrskurður Alþjóðadómstólsins í Haag, í raun kominn töluvert meiri þungi í ásakanir gagnvart Ísraelsher varðandi stríðsglæpi, glæpi gegn mannkyni, þjóðarmorð og hvatningu til þjóðarmorðs innan Ísraels.

Hæstv. forsætisráðherra  svaraði fyrirspurn frá mér síðast varðandi viðskiptaþvinganir gagnvart Ísrael og minnkun á stjórnmálasambandi við Ísrael vegna þessara ásakana eitthvað á þá leið að það þyrfti nú alþjóðasamfélagið til til þess að við værum tilbúin að vera með einhverjar aðgerðir gagnvart Ísrael. Telur hún bráðabirgðaúrskurð Alþjóðadómstólsins í Haag hafa breytt einhverju um þá afstöðu sína? Telur hún líklegt að hægt sé að ná meiri samstöðu um það núna að beita Ísrael viðskiptaþvingunum, ríki þar sem Alþjóðadómstóllinn er búinn að komast að niðurstöðu um að það séu líkur á að verið sé að fremja þjóðarmorð á palestínsku þjóðinni?

###

Virðulegi forseti. Daginn eftir að Alþjóðadómstóllinn í Haag komst að þeirri niðurstöðu að koma yrði fólki á Gaza til bjargar með meiri mannúðaraðstoð, að auka þyrfti aðgengi mannúðaraðstoðar að Gaza, komst utanríkisráðherra Íslands að þeirri niðurstöðu að það ætti að skrúfa fyrir fjármagn til þeirrar stofnunar sem hæstv. forsætisráðherra og utanríkisráðherra hafa sagst með stolti vera að styðja, til marks um stuðning sinn við óbreytta borgara á Gaza sem horfast nú í augu við hungursneyð og skelfilegar aðstæður sem Alþjóðadómstóllinn í Haag lýsti yfir að væru til þess fallnar að líta mætti svo á að mögulega sé þjóðarmorð í gangi á Palestínubúum. Daginn eftir að þessi bráðabirgðaúrskurður fellur eru fyrstu viðbrögð íslenskra stjórnvalda að skrúfa fyrir mannúðaraðstoð til Gaza.

Ég vil spyrja hæstv. forsætisráðherra hvort hún sé stolt af þessari stefnu ríkisstjórnar sinnar, hvort hún sé stolt af þessum viðbrögðum Íslands við þessum sögulega úrskurði Alþjóðadómstólsins, hvort hún sé stolt af utanríkisþjónustu Íslands um þessar mundir.

###

Virðulegur forseti. Hér kemur kannski skýringin á því hvers vegna ríkisstjórninni hefur ekkert gengið við að ráða niðurlögum  þessarar verðbólgu ef hún heldur að verðbólgunni sé sama í hvað peningarnir fara sem ríkisstjórnin eyðir þeim í. Það er auðvitað ekki þannig. Það skiptir máli hvort verið er að eyða peningum í fjárfestingu. Það skiptir máli hvort það er verið að eyða peningum í aðgerðir sem geta einmitt slegið á verðbólgu. Við getum líka hent þessum kjaraviðræðum út um gluggann, eins og þessi ríkisstjórn virðist vera að stefna í að gera, með því að neita að koma til móts við mjög eðlilegar kröfur um að velferðarkerfið hér virki svipað og það gerir á öðrum Norðurlöndum. Vegna þess að hæstv. ráðherra vísaði í að hér væri aðkoma stjórnvalda svo mikil — ja, það er nú t.d. bara þannig á Norðurlöndunum  að það þarf ekki þetta mikla aðkomu vegna þess að það eru bara eðlileg kerfi sem taka utan um fólk og hjálpa því að búa við almennileg lífsskilyrði. Því er ekki fyrir að fara hér. Þess vegna hefur  þurft að fara fram á mjög miklar krónutölu- eða prósentuhækkanir í kjaraviðræðum. Og hvað gerir það? Það keyrir auðvitað upp verðbólguna. Mér er spurn:   Hefur þessi ríkisstjórn einhverja hugmynd um hvernig hún ætlar að taka á verðbólgunni,  einhverja hugmynd um hvernig hún ætlar að koma til móts við verkalýðshreyfinguna? Mér sýnist ekki.

###

Virðulegur forseti. Í Silfrinu á mánudaginn sagði hæstv. utanríkisráðherra Bjarni Benediktsson og formaður Sjálfstæðisflokksins eitthvað á þá leið að verkalýðshreyfingin myndi þurfa að slá af kröfum sínum til hins opinbera vegna nauðsynlegra aðgerða ríkisins vegna Grindavíkur. Það má með sanni segja að þessi ummæli hafi hleypt illu blóði í kjaraviðræðurnar en þetta eru kjaraviðræður sem hafa staðið yfir milli svokallaðrar breiðfylkingar og Samtaka atvinnulífsins með því yfirlýsta markmiði að fara fram á hóflegar launahækkanir og með það að markmiði að ná fram lífskjörum á annan hátt með því að lækka vaxtastig og takast á við verðbólgu sem þessi ríkisstjórn þreytist ekki á að tala um að sé sameiginlegt verkefni okkar allra. Hæstv. fjármálaráðherra tók undir þessi orð formannsins í gær og talaði um að ekki væri hægt að nota sömu krónuna tvisvar.

Nú er mér spurn í ljósi þess að nú er búið að vísa þessari deilu til ríkissáttasemjara vegna þess að Samtök atvinnulífsins mættu með lægra tilboð heldur en þau höfðu áður gert til viðsemjenda sinna: Hvert var markmiðið með þessum yfirlýsingum hæstv. fjármálaráðherra og formannsins? Var það að hleypa illu blóði í kjaraviðræður? Var það að stilla verkalýðshreyfingunni og launafólki upp á móti Grindvíkingum og draga úr samkennd samfélagsins með réttmætum kröfum þeirra um bætt lífsskilyrði? Eða var það til að breiða yfir það að það stóð aldrei til af hálfu Sjálfstæðisflokksins að koma til móts við sjálfsagðar og eðlilegar kröfur um að millifærslukerfin okkar séu uppfærð í takt við tímann, í takt við verðlag, vegna þess að það er andstætt hugmyndafræði Sjálfstæðisflokksins?

###

Virðulegur forseti. Í umræðu um málefni Grindavíkur hér fyrr í vikunni lýsti ég yfir samstöðu og samkennd með Grindvíkingum sem ekki aðeins horfa fram á að missa heimili sín heldur horfa fram á að missa jafnvel samfélag sitt og þau dýrmætu félagslegu tengsl sem fylgja því að búa í og hlúa að samfélagi til lengri tíma. Ég talaði um hversu mikilvægt það væri að gera allt sem í okkar valdi stendur til að varðveita þessi tengsl, til að taka utan um Grindvíkinga, grindvísk börn og aðra sérstaklega viðkvæma hópa sem við berum sérstaka skyldu til að passa vel upp á. Í þessu samhengi fannst mér mikilvægt að vara við þeim aðilum sem nú ríða á vaðið og reyna að stilla Grindvíkingum upp á móti öðrum hópum í samfélaginu okkar, fólki sem vill ala á sundrung frekar en samstöðu, hatri og óþoli frekar en samkennd og samvinnu.

Þessi orð lét ég falla í samhengi af umræðu sem hefur verið að blossa upp varðandi flóttamenn og hvernig þeim á að vera stillt upp gagnvart þeim flóttamönnum sem við höfum nú í eigin landi. En nú hefur keyrt um þverbak þar sem fyrrverandi fjármálaráðherra og núverandi utanríkisráðherra hefur ákveðið að stilla Grindvíkingum upp á móti verkalýðshreyfingunni og segir: Tja, verkalýðshreyfingin verður að sætta sig við það að Grindvíkingar munu sjá til þess að verkalýðshreyfingin fái ekki þær mikilvægu félagslegu umbætur sem hún hefur verið að berjast fyrir. Þetta er nákvæmlega það sem ég var að vara við í ræðu minni um Grindavík. Fólk sem vill ala á sundrung frekar en samstöðu, fólk sem reynir að stilla Grindvíkingum upp á móti öðrum hópum í samfélaginu okkar í pólitískum tilgangi á ekki heima á hinum pólitíska vettvangi.

###

Virðulegi forseti. Ég þakka hæstv. ráðherra fyrir góð viðbrögð við þessari fyrirspurn minni og að hann ætli að grennslast fyrir um þetta. Svo að ég sé alveg nákvæm þá er verið að vísa í þetta leigutorg og að þar séu engar eignir sem gera ráð fyrir hjólastólaaðgengi. En úr því að hæstv. félagsmálaráðherra, sem er vel, vísaði í að hann hefði tryggt að fötluðu fólki hefði verið komið fyrir þá tel ég ótrúlega mikilvægt að minna á mikilvægi þess að fatlað fólk hafi sjálfsákvörðunarrétt um hvar það býr, að það geti verið í nánd við sína nánustu. Eins og við komum inn á og eins og ég kom inn á þegar ég var að ræða um stöðuna í Grindavík er svo ótrúlega mikilvægt að hafa samfélagið í kringum sig, þessar tengingar og þetta samstarf. Ég held að sér í lagi sé það mikilvægt fyrir fólk sem hefur einhverjar stuðningsþarfir að hafa aðgengi að sínum nánustu. Núna þegar fólk er komið vítt og breitt þarf að tryggja það til framtíðar að fólk hafi val um búsetu og form á búsetu. Til þess þarf aðeins meira en að sveitarfélögin taki einungis ábyrgð á því. Það þarf smáframtíðarsýn í því og einhvers konar sýn um hvernig er hægt að tryggja það gagnvart þessum hópi.

###

Virðulegur forseti. Eins og ég kom inn á í ræðu minni áðan um stöðuna í Grindavík og málefni Grindvíkinga þá tel ég sérstaklega mikilvægt að ganga á eftir því að vel sé tekið utan um sérlega viðkvæma hópa í Grindavík. Til þess að ræða um einn slíkan hóp þá finnst mér mjög mikilvægt að draga það fram að við erum nýkomin út úr ákveðnu almannavarnaneyðarástandi, Covid-ástandi, þar sem það var skiljanlega og eðlilega gagnrýnt hversu lítið stjórnvöld höfðu hugsað út í sérstakar aðstæður fatlaðs fólks þegar kom að sóttvarnaaðgerðum og öðrum viðbrögðum stjórnvalda við heimsfaraldri, hversu illa undirbúin stjórnvöld voru til að sinna þörfum þessa hóps.

Samningur Sameinuðu þjóðanna um réttindi fatlaðs fólks setur sérstakar skyldur á herðar íslenskra stjórnvalda gagnvart því að tryggja aðbúnað fatlaðs fólks í neyðarástandi. 11. gr. samningsins er mjög skýr með þessar skyldur stjórnvalda. Þess vegna var mér brugðið þegar ég heyrði af því á fundi með Grindvíkingum að það húsnæði sem boðið hefur verið upp á hefur ekki verið við hæfi t.d. fyrir fólk sem þarfnast hjólastólaaðgengis. Ég vil því spyrja hæstv. félags- og vinnumarkaðsráðherra: Hvaða aðgerðaáætlun er í gangi gagnvart þessum hópi innan Grindavíkur? Hvaða aðgerða hefur verið gripið til til þess að styðja við fatlaða einstaklinga innan Grindavíkur og tryggja að þau fái þá þjónustu og þau úrræði sem þau þurfa á að halda á meðan þau eru utan Grindavíkur? Stendur ekki til að bæta úr húsnæðismálum Grindvíkinga sem þurfa á hjólastólaaðgengi eða annarri þjónustu að halda sem allra fyrst?

###

Forseti. Ég vil byrja á því að lýsa aftur yfir samstöðu og samkennd með Grindvíkingum sem ekki aðeins horfa fram á að missa heimili sín heldur horfa fram á að missa jafnvel samfélag sitt og þau dýrmætu félagslegu tengsl sem fylgja því að búa í og hlúa að samfélagi til lengri tíma. Nú er staðan sú að Grindvíkingar eru dreifðir yfir rúmlega 30 sveitarfélög og grindvísk börn eru dreifð yfir rúmlega 60 skóla. Unglingar eru að flosna upp úr námi og hætta í íþróttum. Samkennd, tengsl og traust eru límið sem heldur samfélaginu saman. Mannveran er félagsvera. Við erum hópdýr, við erum tegund sem þróaðist til að vinna saman og við erum sterkust þegar við erum sameinuð. Þannig líður okkur vel. Það er því gríðarlega mikilvægt að gera allt sem í okkar valdi stendur til að varðveita þessi tengsl, til að taka utan um Grindvíkinga, grindvísk börn og aðra sérstaklega viðkvæma hópa sem við berum sérstaka skyldu til þess að passa vel upp á.

Ég vil í þessu sambandi taka fram strax í upphafi að við munum leggja sérstaka áherslu á að tryggja aðgengi fatlaðs fólks að viðunandi húsnæði sem því miður hefur vantað upp á í viðbrögðum hingað til. Þá munum við enn fremur gæta sérstaklega að öðrum viðkvæmum hópum eins og eldra fólki, börnum og fólki af erlendum uppruna. Ég veit að við getum gert betur og að allir hér inni vilja gera betur í þeim efnum. Í þessu samhengi er mikilvægt að vara við þeim aðilum sem nú ryðjast fram á völlinn og reyna að stilla Grindvíkingum upp á móti öðrum hópum í samfélaginu okkar, fólki sem vill ala á sundrung frekar en samstöðu, hatri frekar en samkennd og samvinnu.

Forseti. Það er mikils virði að forystufólk allra flokka hefur sameinast um að vinna saman að vandaðri útfærslu á því hvernig skera eigi Grindvíkinga úr snörunni, eins og Bryndís Gunnlaugsdóttur komst að orði á íbúafundi Grindvíkinga um daginn. Það er mikilvægt að það er full samstaða um að Grindvíkingar öðlist fjárhagslegt frelsi til að koma undir sig fótunum á nýjum stað en það er líka mjög mikilvægt að það sé ekki aðeins samstaða hér á þessum stað heldur að Grindvíkingar allir fái að hafa eitthvað um útfærsluna og framkvæmdina að segja. Það er líka mikilvægt að muna að það er ekki til ein lausn fyrir alla og því verðum við að sýna sveigjanleika og koma til móts við þarfir hvers og eins. Sjálf hefði ég viljað eiga þetta samtal, þetta samráð og þetta samstarf, sem nú er farið af stað við ríkisstjórnina, fyrr. Ég fagna því engu að síður að nú liggi fyrir að ríkið taki á sig óvissuna, taki á sig tjónið. Nú þurfum við bara að ákveða útfærsluna á því sem allra fyrst. Sjálfri þykir mér vænt um þjóðfundi og þjóðfundarfyrirkomulag og velti því upp hvort ekki mætti skipuleggja slíkan fund fyrir Grindvíkinga. Þannig gætum við öll unnið saman að lausn til framtíðar.

###

Virðulegur forseti. Það er gott að efnahags- og viðskiptanefnd ætli að víkja frá þessari ofuráherslu á bíla sem merkja mátti í svörum hæstv. umhverfisráðherra á mbl.is þegar tilkynnt var um að til stæði að fella niður þessar ívilnanir gagnvart hjólum. Það er auðvitað mikilvægt líka að minnka bílaumferð og það er þannig sem við náum að minnka mengun á götunum okkar. Það er því ótrúlega mikilvægt að við séum að halda áfram þessum stuðningi og þetta er virkilega mikilvæg leið í baráttunni við loftslagsáhrif.

###

Forseti. Hér komum við upp og látum máttlaus orð falla um að mikilvægt sé að draga úr spennu fyrir botni Miðjarðarhafs, að auðvitað eigi að virða alþjóðalög og koma á friði en þetta eru máttlaus orð því að þau munu engu breyta um tölu látinna barna á Gaza. Orð okkar hér munu engu breyta um fjölda spítala sem sprengdir eru í loft upp eða íbúðahverfa sem ekki eru lengur til. Tími orðanna er liðinn og tími aðgerða er löngu runninn upp.

Þann 9. nóvember síðastliðinn samþykkti Alþingi Íslendinga ályktun þar sem kallað var eftir tafarlausu vopnahléi á Gaza-svæðinu og allar aðgerðir Ísraels sem brjóta gegn alþjóðalögum voru fordæmdar. Ályktunin var samþykkt í kjölfar hjásetu Íslands í atkvæðagreiðslu um ályktun allsherjarþings Sameinuðu þjóðanna um vopnahlé af mannúðarástæðum sem samþykkt var með 120 atkvæðum þann 27. október síðastliðinn. Öryggisráð Sameinuðu þjóðanna samþykkti einnig ályktun um mannúðarhlé þann 15. nóvember síðastliðinn. Ályktunin er bindandi fyrir aðildarríki en var hunsuð af Ísrael. Öll þessi orð hafa verið hunsuð af Ísrael. Frá því að þessar ályktanir voru samþykktar hefur Ísrael haldið áfram linnulausum árásum á saklausa borgara Palestínu, myrt þúsundir til viðbótar og gjöreyðilagt nauðsynlega innviði sem verndaðir eru samkvæmt alþjóðalögum. Ísraelskir ráðamenn hafa lýst yfir einbeittum ásetningi til þess að jafna Gaza við jörðu. Ráðherrar ríkisstjórnar Íslands segjast hafa talað skýrt á alþjóðavettvangi, þau hafa boðið upp á fullt af orðum, en orð eru ekki nóg. Við eigum að gera allt sem í okkar valdi stendur til að stöðva þjóðarmorðið sem verið er að fremja fyrir augum alheimsins.

Forseti. Það er því miður ekkert nýtt að Palestína logi í stríðsátökum. Árið 2014 ritaði Katrín Jakobsdóttir grein um aðra árásahrinu Ísraelshers á Gaza þar sem 2.000 manns létu lífið og sagði, með leyfi forseta:

„Þegar börn eru stráfelld getur alþjóðasamfélagið ekki setið hjá. Ef ekkert lát verður á ofbeldisverkum Ísraels og ríkið heldur áfram að brjóta alþjóðalög og almenn mannréttindi hlýtur sú spurning einnig að vakna hvort rétt sé að slíta stjórnmálasambandi við ríkið.“

Ári síðar samþykkti landsfundur Vinstri grænna ályktun um að Ísland ætti að slíta stjórnmálasambandi við Ísrael. Þegar hæstv. forsætisráðherra Katrín Jakobsdóttir skrifaði greinina var hún óbreyttur þingmaður í stjórnarandstöðu. Í dag leiðir hún ríkisstjórn landsins sem forsætisráðherra en minna hefur farið fyrir þessari afstöðu síðan hún tók við því keflinu. Árið 2014 höfðu 2.000 manneskjur látið lífið. Þegar þessi orð eru töluð hafa yfir 17.000 manns verið drepin á Gaza, saklausir borgarar í miklum meiri hluta og yfir helmingur þeirra börn. Meðalaldur látinna er fimm ár.

Ríkisstjórn Katrínar Jakobsdóttur ber skylda til þess að fylgja eftir ályktun Alþingis af fullum þunga. Á meðan ríkisstjórnin tekur ekki skýra afstöðu með markvissum aðgerðum og krefst þess að ísraelsk stjórnvöld láti af árásum sínum og fylgi alþjóðalögum er Ísland meðsekt í hryllingnum á Gaza. Fólk kann að halda því fram að litla Ísland hafi engin áhrif í stóra samhenginu en lítil þúfa getur velt þungu hlassi, jafnvel á alþjóðavettvangi. Þannig var Ísland fyrst vestrænna ríkja til að viðurkenna sjálfstæði Palestínu og önnur lönd fylgdu á eftir. Þótt viðskipti okkar við Ísrael marki ekki stóran hluta ísraelsks efnahagslífs getur Ísland sett sterkt fordæmi sem aðrar þjóðir gætu fylgt. Íslensk stjórnvöld gætu einnig einhliða eflt stuðning við palestínskt flóttafólk með því að virkja 44. gr. útlendingalaga um fjöldaflótta líkt og gert hefur verið fyrir flóttafólk frá Úkraínu og það er hægt að ákveða strax í dag að leyfa öllum Palestínubúum sem eru hér nú þegar að vera hér áfram, þar með talið palestínskum börnum.

Dugleysi ríkisstjórnar Katrínar Jakobsdóttur gagnvart stríðsglæpum og þjóðernishreinsunum ísraelskra stjórnvalda er ekki í okkar nafni. Við fordæmum meðvirkni með aðför sem mannréttindasérfræðinga Sameinuðu þjóðanna hafa lýst sem þjóðarmorði. Okkur ber sem fullvalda ríki bæði siðferðileg og þjóðréttarleg skylda til að gera allt sem í okkar valdi stendur til að koma í veg fyrir frekari blóðsúthellingar. Okkur ber með öðrum orðum skylda til að gera meira en að tala orð sem enginn heyrir.

Þingflokkur Pírata skorar á ríkisstjórnina að sýna frumkvæði í nafni framvarðarhlutverks Íslands í þágu mannréttinda, grípa til tafarlausra aðgerða til að koma á vopnahléi án tafa, stöðva frekari stríðsglæpi og mögulegt þjóðarmorð fyrir botni Miðjarðarhafs með öllum tiltækum ráðum. Við krefjumst þess að ríkisstjórnin endurskoði stjórnmálasamband sitt við Ísrael, grípi strax til viðskiptaþvingana og hvetji önnur ríki til að gera slíkt hið sama, virki ákvæði útlendingalaga um fjöldaflótta til að auðvelda komu flóttafólks frá Palestínu til landsins og tryggi að palestínskt flóttafólk, þar með talið palestínsk börn,  sem nú þegar eru á Íslandi, fái að vera hér áfram því þegar allt kemur til alls þá skiptir öllu máli að koma á friði.

###

Virðulegur forseti. Ég þakka hæstv. ráðherra fyrir svarið. Það er gott að fá það a.m.k. skýrt fram að hæstv. forsætisráðherra styður það ekki að slíta stjórnmálasambandi við Ísrael. Þá kannski vaknar sú spurning hvort hæstv. forsætisráðherra styðji þá nálgun að minnka stjórnmálaleg tengsl við Ísraels, t.d. með því að segja upp trúnaðarbréfi við sendiherra Ísraels gagnvart Íslandi eða að segja upp samningi við ræðismann Íslands í Ísrael. Það eru ýmis skref sem eru í átt við þau sem hafa verið tekin gagnvart Rússlandi eftir innrásina í Úkraínu sem er hægt að grípa til núna til að auka þrýsting. Ég heyrði heldur ekki svar við spurningu minni til hæstv. ráðherra  hvort hún telji ástæðu til þess að hefja viðskiptaþvinganir gagnvart Ísrael og ef ekki, hvers vegna ekki.

###

Árið 2014 ritaði hv. þm. Katrín Jakobsdóttir grein um árásahrinu Ísraelshers á Gaza þar sem yfir 2.000 manns létu lífið og sagði, með leyfi forseta:

„Þegar börn eru stráfelld getur alþjóðasamfélagið ekki setið hjá. Ef ekkert lát verður á ofbeldisverkum Ísraels og ríkið heldur áfram að brjóta alþjóðalög og almenn mannréttindi hlýtur sú spurning einnig að vakna hvort rétt sé að slíta stjórnmálasambandi við ríkið.“

Ári síðar samþykkti landsfundur VG ályktun um að Ísland ætti að slíta stjórnmálasambandi við Ísrael. Þegar Katrín Jakobsdóttir skrifaði greinina var hún óbreyttur þingmaður í stjórnarandstöðu. Í dag leiðir hún ríkisstjórn landsins sem hæstv. forsætisráðherra en minna hefur farið fyrir þessari afstöðu síðan hún tók við því kefli. Árið 2014 höfðu 2.000 manneskjur látið lífið. Þegar þessi orð eru töluð hafa yfir 17.000 manns verið drepin á Gaza, saklausir borgarar í miklum meiri hluta og yfir helmingur þeirra börn. Ráðherrar í ríkisstjórn Íslands segjast hafa talað skýrt á alþjóðavettvangi en það er ekki nóg. Ríkisstjórn Katrínar Jakobsdóttur hlýtur að þurfa að fylgja eftir ályktun Alþingis af fullum þunga og beita sér fyrir vopnahléi með öllum tiltækum ráðum. Fólk kann að halda því fram að litla Ísland hafi engin áhrif í stóra samhenginu en lítil þúfa getur velt þungu hlassi, jafnvel á alþjóðavettvangi. Þannig var Ísland fyrst vestrænna ríkja til að viðurkenna sjálfstæði Palestínu og önnur ríki fylgdu á eftir.

Ég vil því spyrja hæstv. forsætisráðherra: Finnst henni tilefni til þess að slíta stjórnmálasambandi við Ísrael líkt og hún gaf í skyn árið 2014? Telur hún ástæðu til þess að hefja viðskiptaþvinganir gagnvart Ísrael? Ef ekki, hvers vegna ekki? Hvað breyttist frá því að hæstv. forsætisráðherra ritaði umrædda grein?

###

Virðulegur forseti. Landhelgisgæslan gegnir gríðarlega mikilvægu hlutverki hér á Íslandi og þess vegna er undirfjármögnun hennar, vanfjármögnun, gríðarlega mikið áhyggjuefni. Þetta hefur verið viðvarandi vandamál sem hefur m.a. leitt til þess að Landhelgisgæslan reynir að afla sér fjár á alls konar misjafna vegu, t.d. með því að leigja út flugvélina sína sem við þurfum á að halda hér á landi til að sinna eftirliti á efnahagslögsögu Íslands. Þetta er sú vél sem best getur sinnt þessu eftirliti, sem getur farið út á úthöfin, sem getur fylgst með veiðum erlendra skipa í okkar lögsögu, sem getur fylgst með hvort mengunarslys hafa orðið á hafi, og sú vél er að stórum stofni til erlendis á vegum Frontex. Það er til þess að afla Landhelgisgæslunni tekna. Það er ekki leið fyrir okkur til að vernda sjófarendur og okkar efnahagslögsögu að gera þetta að tekjulind fyrir Landhelgisgæsluna, sem fær ekki nægjanlegt fjármagn frá ríkisstjórninni til að sinna sínum mikilvægu verkefnum. Þetta gerir það líka að verkum að við erum ekki að standast okkar alþjóðlegu skyldur þegar kemur að eftirlitssvæðinu sem Landhelgisgæslan á að hafa eftirlit með. Það setur okkur í þá stöðu að það er líklegt að við gætum misst hluta af því eftirlitssvæði sem við höfum fengið í okkar hlut að sinna vegna þess að við stöndumst einfaldlega ekki þær kröfur sem þarf upp á öryggi.

Mig langar líka aðeins að minnast á bæði mönnun Landhelgisgæslunnar, sem hefur ekki verið fullnægjandi til að halda úti viðvarandi vakt, og sömuleiðis búnaði björgunarmanna í þyrlum og í flugvélum sem er ekki fullnægjandi. Það vantar betri klæðnað á Landhelgisgæsluna til að standa t.d. að björgun á hálendinu. Þegar við getum ekki sinnt grunnþörfum björgunarmanna á flugvélum Landhelgisgæslunnar og þyrlum þá er eitthvað mikið að, virðulegi forseti.

###

Virðulegi forseti. Ég er kannski einna helst að falast eftir því frá hæstv. ráðherra hvenær Grindvíkingar fái einhver svör um húsnæðisúrræði, bæði til skamms og svo til lengri tíma og hvort ráðherra geti verið aðeins nákvæmari heldur en bara ekki nákvæmur eins og hann var rétt áðan.

Síðan langaði mig að spyrja, gagnvart þeim íbúum Grindavíkur sem um ræðir, hvort það sé einhver sérstök greining til varðandi húsnæðisstöðu íbúa í Grindavík, þ.e. við erum að hugsa um t.d. leigjendur sem eru þá mögulega ekki að fara að fá húsin sín bætt og eru mögulega í verri stöðu en þeir sem eiga húseignir. Það er svolítið erfitt að segja til um þetta. Hefur þetta verið greint, hæstv. ráðherra? Getur hann komið aðeins inn á það? Verður einhver munur á því hvernig ríkisvaldið mun koma fram við leigjendur við hliðina á húseigendum? Það væri ágætt að heyra útlistun á þessu og sömuleiðis svolítið nákvæmari tímasetningar.

###

Virðulegi forseti. Nú vildi ég að ég gæti skipt vegna þess að ég hef sjaldan heyrt jafn fá svör við fyrirspurn og ég heyrði hérna rétt í þessu en ég er líka með mikilvæga spurningu gagnvart innviðaráðherra. Á síðustu þremur árum hafa jarðhræringar í kringum Grindavík valdið því að reglulega hafa verið haldnir íbúafundir um ástandið. Á þeim fundum voru mögulegir fólksflutningar Grindvíkinga ræddir þótt viðbragðsaðilar hafi ekki spáð til um að til þess myndi koma, en það sem Heimaeyjargosið kenndi okkur var að á þessu landi jarðhræringa þýðir ekki að vera bara með áætlanir sem miða við bestu sviðsmyndina heldur verðum við líka að gera ráð fyrir þeirri svörtustu. Spretthópur á vegum hæstv. ráðherra er að sögn að störfum við að finna lausnir varðandi húsnæðisvanda Grindvíkinga, en margir gista í tímabundnu húsnæði eða eru inni á vinum og ættingjum, bæði sé verið að skoða íbúðir í byggingu og þær sem eru þegar á fasteignamarkaði. Ráðherra sagði í viðtali um daginn, með leyfi forseta:

„Við höfum verið að skoða það hvort við getum beitt almenna íbúðakerfinu okkar. Hvort sem eru stofnframlög eða hlutdeildarlán.“

Þá kom einnig fram að það sé verið að skoða innflutning á einingahúsum. Ég vil því spyrja hæstv. ráðherra í fyrsta lagi: Hvenær áætlar þessi spretthópur verklok? En til skamms tíma og í öðru lagi vil ég spyrja hæstv. ráðherra um skammtímaúrræði, vegna þess að í Covid myndaðist almannavarnaástand og þá greiddi ríkið fyrir hótelgistingu fólks. Núna er almannavarnaástand í Grindavík, fólki gert að yfirgefa heimili sín, en munurinn á þessari aðgerð og Covid-aðgerðum er að nú á fólk bara að redda sér. Kemur til greina af hálfu ríkisstjórnarinnar að leigja hótel fyrir fólk þangað til langtímalausn er fundin?

###

Virðulegi forseti. Ég má til með að koma hérna upp og leiðrétta nokkra hluti sem fram hafa komið. Í fyrsta lagi vil ég andmæla því að við þurfum eitthvert nýtt verklag þegar kemur að þingmannamálum, eins og hv. þm. Halla Signý Kristjánsdóttir var að leggja til hérna. Við þurfum bara að fara eftir þingsköpum, við þurfum bara að fara eftir starfsreglum fastanefnda Alþingis og setja mál á dagskrá þegar flutningsmaður óskar eftir því, þegar framsögumaður þeirra í nefndum óska eftir því. Þannig eru reglurnar og einu sinni voru þær virtar. Það er þessi ríkisstjórn með sín andlýðræðislegu vinnubrögð sem neitar okkur um að setja mál á dagskrá, þvert á reglur þingsins, þvert á þingsköp. Það skrifast á hæstv. stjórnarmeirihlutann. Þannig er það nú bara. Þetta er nýleg þróun, þetta hefur ekki alltaf verið svona þann tíma sem ég hef verið hér.

Heyr, heyr.Síðan varðandi það sem hv. þm. Steinunn Þóra Árnadóttir sagði hérna áðan, að það hafi ekki verið mikið um fundarfall í nefndum sem hún situr í. Það vill svo til að við sitjum sömu nefndum og í efnahags- og viðskiptanefnd  hefur verið fundarfall annan hvern fund í mánuð núna, þannig að vissulega hefur verið töluvert um fundarfall í efnahags- og viðskiptanefnd sem ætti að vera að einbeita sér að efnahagsástandinu en er að gera eitthvað allt annað.

###

Virðulegur forseti. Já, tölum aðeins um fjárlögin. Það er búið að fresta 2. umræðu fjárlaga um tvær vikur að mér skilst. Það átti að ræða þau í þessari viku og það bólar ekkert á því. Við vitum svo sem ekki hvort sú áætlun stenst heldur. Þar eru auðvitað mikilvæg viðbrögð að finna en það virðist líka ætla að verða einu viðbrögð ríkisstjórnarinnar við því efnahagsástandi sem við búum við akkúrat núna. Það er enn þá töluverð bið í það miðað við nýjustu fregnir.

Annars vildi ég bara koma hingað inn og árétta það sem við höfum áður heyrt frá stjórnarliðum, ástæðuna fyrir því að þau eru glöð að leyfa okkur að taka upp dagskrá þingsins, en það er til að breiða yfir verkleysi þeirra. Þau hleypa engum málum á dagskrá nefnda vegna þess að, eins og hæstv. utanríkisráðherra komst svo skýrt að orði fyrir ári síðan í þessum ræðustól, þau samþykkja ekki eða styðja við mál stjórnarandstöðunnar prinsippsins vegna, þá burt séð frá hvort það séu góðar hugmyndir eða vondar.

###

Virðulegi forseti. Ég má til með að svara hv. þm. Birgi Þórarinssyni. Fyrst  við höfum staðið okkur frábærlega getur varla  staðið á ríkisstjórninni að skila því til okkar nákvæmlega hvernig það var. Þið hljótið nú bara að fagna því, hv. stjórnarliðar, að geta sagt þinginu frá því hvernig Ísland hefur staðið sig gagnvart Palestínu frá því að það viðurkenndi sjálfstæði og fullveldi Palestínu og þakka fyrir að fá þetta tækifæri til að sýna fram á ykkar góðu verk.

###

Virðulegur forseti. Varnir gegn hagsmunaárekstrum hjá æðstu handhöfum framkvæmdarvaldsins voru gerðar að lögum í kjölfar ábendinga alþjóðastofnana um að hér á landi væri lítið um slíkar varnir. Á þessum tíma var ég formaður stjórnskipunar- og eftirlitsnefndar og tók þátt í meðferð þess máls og upplifði þá að það væri verið að haka í ákveðið box frekar en að reyna raunverulega að gera allt sem gera mætti til að varna hagsmunaárekstrum hjá æðstu handhöfum framkvæmdarvaldsins. Þannig er það hlutverk forsætisráðherra að hafa eftirlit með stjórnsýslu, þ.e. hagsmunaárekstrum hjá ráðuneytum samráðherra sinna í ríkisstjórn, og sömuleiðis hefur hún ekkert eftirlit með því hvort ráðherrar í ríkisstjórn skrái rétt í fasteignaskrá eða hvort þeir hafi verið með einhverja hagsmunaárekstra. Hún hefur einhvers konar ráðgjafarhlutverk.

Tillögum okkar í minni hlutanum um að setja á fót sjálfstæða nefnd sem myndi hafa eftirlit með þessu og tryggja að rétt sé sagt frá í hagsmunaskrá ráðherra og að eitthvað gerist ef ráðherra lýgur til um sína hagsmuni var hafnað. Inn í lögin var þó sett ákveðið snúningshurðarákvæði, eins og það er kallað, sem gekk út á það að varna því að ráðherrar, ráðuneytisstjórar og skrifstofustjórar í ráðuneytum gætu gengið beint inn í störf til hagsmunaaðila og tekið til starfa á sama málefnasviði og ráðuneyti þeirra með allar þessar upplýsingar sem þau hafa úr farteskinu frá hinu opinbera. Þetta mega þeir þá ekki gera í sex mánuði. Við settum líka fram breytingartillögu um að þetta myndi ná til aðstoðarmanna ráðherra enda eru þeir nánustu samstarfsmenn ráðherra og hafa aðgengi að gríðarlegu magni af upplýsingum. Þessu var líka hafnað af meiri hlutanum. Nú er það svo að aðstoðarmaður heilbrigðisráðherra hefur gengið til Klíníkurinnar, í stjórnunarstöðu þar, á sama tíma og heilbrigðisráðuneytið er að íhuga að gera enn einn samning við Klíníkina. Þetta kalla ég ekki varnir gegn hagsmunaárekstrum.

###

Virðulegi forseti. Ég er kannski einna helst að hugsa um þessa fresti með hliðsjón af fyrirsjáanleika. Eins og þetta horfir við mér núna virðist ráðherra vera að boða það að fólk fái þennan stuðning í þrjá mánuði og svo veit fólk í raun ekkert hvað tekur við. Vissulega getur hæstv. ráðherra búist við velvilja þingmanna hér um að afgreiða eitthvað en það þýðir ekki að Grindvíkingar sé með nokkuð í höndunum um hvað taki við í mars, hvort þetta hætti bara eða hvað sem það er. Ég átta mig alveg á því sem hæstv. ráðherra segir um að óvissan sé mikil en mögulega væri þessu betur fyrir komið þannig að gildistíminn væri aðeins lengri en þá með einhvers konar ákvæði um að lögin falli úr gildi þegar þeirra er ekki lengur þörf. Það er auðveldara, held ég, að ganga í að græja svoleiðis en að fara í framlengingu eða eitthvað annað ef við erum að horfa til þess að hafa fyrirsjáanleikann á hreinu. Þá er ég sérstaklega að hugsa til þess að fólk viti bara að næsta hálfa árið eða eitthvað slíkt sé afkoma þess örugg,  burt séð frá því hvort það væri vegna þess að hlutirnir fara aftur í eðlilegt horf eða vegna þess að það er búið að tryggja hana. Ég vona að ég hafi gert mig skiljanlega.

###

Virðulegur forseti. Ég þakka hæstv. ráðherra fyrir framsöguna. Mig langar að spyrja út í tímamörkin á þessu frumvarpi svona í fyrsta kasti. Ég velti fyrir mér hvers vegna sú leið er farin að hafa tímamörkin á þessu frumvarpi svona stutt. Þetta eru þrír mánuðir og við erum að tala um óvissutíma og hversu erfið óvissan er fyrir fólk frá Grindavík og hérna erum við að leggja til mjög skamma lausn þótt við vitum að ástandið geti varað töluvert lengur. Ég vil því byrja á að spyrja ráðherra hvort það kæmi ekki til greina að hafa lengri tíma og geta svo bara eftir atvikum hætt stuðningnum, frekar en að við þurfum svo að fara aftur í þessa æfingu í raun strax eftir áramót til að framlengja. Ég vil spyrja hvers vegna þessi stutti tímarammi er valinn.

Síðan langar mig að fara aðeins út í samspil þessa stuðnings og svo atvinnuleysistrygginga. Ég velti fyrir mér hvernig ráðherra lítur á stöðu tveggja einstaklinga frá Grindavík þar sem öðrum er sagt upp og hinn heldur starfi sínu í gegnum þetta úrræði, hvort það komi til álita að skoða stöðu þeirra sem er sagt upp, vegna þess að við vitum að tekjutengdar atvinnuleysisbætur ná ekki upp í t.d. þetta hámark sem er á þessu frumvarpi. Hefur ráðherra eitthvað íhugað atvinnuleysisbæturnar í þessu samhengi og hvernig fólk væri verra sett eftir því hvort því er sagt upp eða ekki? Það er þá sérstaklega með tilliti til þess að með því að krefjast endurgreiðslu ef fyrirtækin greiða sér út arð á næsta ári myndast kannski ákveðinn hvati til að segja frekar upp starfsfólki, til að þurfa ekki að endurgreiða síðar eða mega ekki greiða út arð. Ég skil alveg hugsunina á bak við það en við þurfum þá að hugsa um í hvaða stöðu þetta setur fólk.



###

Virðulegur forseti. Ég þakka hæstv. ráðherra fyrir svarið en vildi kannski fá aðeins nánari skýringar á því hver er í viðræðum við hvern og hvað er átt við með því að fá þá til að sýna fulla samfélagslega ábyrgð. Er þá verið að vísa til þess að það eigi að reyna að fá bankana til að frysta lánin þangað til og þá án vaxta og verðbóta, án þess að það hlaðist upp? Eða erum við að tala um að stjórnvöld ætli að einhvern veginn að reyna að koma að þessu líka og fara í eitthvert bótakerfi gagnvart þessum bönkum, sem kæmi mér ekki á óvart einhverra hluta vegna, að ef einhverjar fórnir þurfi að færa þá séu stjórnvöld til í að koma og hlaupi undir bagga með það. Ég væri forvitin að heyra um það. Í ljósi lokaorða hæstv. ráðherra, skil ég hana rétt að hún telji það koma til greina að setja lög á bankana til að tryggja að svo verði?

###

Forseti. Grindvíkingurinn Sigríður María Eyþórsdóttir ritaði nýlega grein um framkomu bankanna við Grindvíkinga en þeir ætla sér að rukka fulla vexti og verðbætur af frystum húsnæðislánum Grindvíkinga. Sigríður María segir m.a. í grein sinni, sem birtist nýlega á vísi.is, með leyfi forseta:

„Hér erum við Grindvíkingar, heimilislaus, í framtíðarótta. Sum hver, jafnvel mörg okkar, sjá fram á atvinnumissi, fjárhagslegt hrun og þurfa á sama tíma að framfleyta fjölskyldum á óöruggum og hagnaðardrifnum húsaleigumarkaði um ófyrirsjáanlega framtíð. Þetta eru ekki kaldar kveðju til okkar sem horfum inn í óvissuna, þetta er svívirða. Við húseigendur sem höfum varla haft bolmagn til að greiða af lánum okkar í þeim aðstæðum og vaxtahækkunum sem við höfum staðið frammi fyrir undanfarið, sjáum nú fram á það að í miðjum hörmungum verðum við endanlega slegin af.“

Hæstv. ráðherra hefur lýst því yfir að fjármálastofnanir verði að sýna samfélagslega ábyrgð á svona miklum óvissutímum og skorað á bankana að gera betur. Þá sagðist hún einnig, með leyfi forseta, ætla að „taka á þessu“. Því vil ég spyrja hæstv. ráðherra: Hvernig ætlar ráðherrann að taka á þessu? Ætlar hann að grípa til einhverra aðgerða eða ætlar hann að láta sér nægja að biðla til samfélagslegrar ábyrgðarkenndar bankastofnana og vona það besta?

###

Virðulegur forseti. Varðandi þetta, bara örstutt til viðbótar, þá höfum við líka talað fyrir því lengi að hluti af virðisaukaskatti verði eftir í sveitarfélaginu þar sem þjónustan er innt af hendi. Það er náttúrlega önnur leið til að nálgast þetta, það þarf ekki endilega að vera gistináttagjaldið en ég nefni það hér vegna þess að það er til umræðu. Það er réttilega bent á að þetta er gjaldið sem var áður en Covid kom og svo var það fellt niður og svo kom það aftur, eins núna en vissulega með þeim viðauka að þetta er á haus núna frekar en á hverja einingu eins og hæstv. ráðherra kom inn á. En þá langar mig að spyrja varðandi annað atriði sem snýr bara yfir höfuð að þessari vísitölutengingu, eða sem sagt verðbólgutengingu varðandi þessi gjöld. Nú erum við með 2 millj. kr. viðmið á því hvenær þú þarft að byrja að greiða gistináttagjald og líka hvenær þú átt að byrja að greiða virðisaukaskatt af fasteign sem þú leigir út til ferðamanna og annað. Þetta eru oft bara einyrkjar sem eru að leigja út aðra fasteign eða eitthvað slíkt. Það hefur ekki tekið breytingum hvað varðar þessar 2 milljónir. Ég vildi bara spyrja hæstv. ráðherra hvort það kæmi til greina að skoða að hækka þetta mark aðeins í ljósi þeirrar gríðarlegu verðbólgu sem við erum búin að vera að horfa upp á hér.

###

Virðulegur forseti. Mig langar að spyrja hæstv. ráðherra út í gistináttagjaldið og þá kannski sérstaklega hvert tekjurnar sem koma af gistináttagjaldinu fara. Það er stefna Pírata að auka við tekjustofna sveitarfélaga og að þær tekjur sem verða til á svæðinu fari í auknum mæli til þeirra sveitarfélaga sem þar eru fyrir. Ég vil því spyrja hæstv. ráðherra í fyrsta kasti hvort henni finnist koma til greina að láta gistináttaskattinn, eða gistináttagjaldið, renna beint til þeirra sveitarfélaga þar sem þjónustan er innt af hendi til þess að styrkja getu þeirra sveitarfélaga til að byggja betur undir ferðaiðnað á sínu svæði og bara styrkja byggðirnar o.s.frv. Hvort þetta sé ekki kjörin leið til þess einmitt að styrkja tekjustofna sveitarfélaga.



###

Forseti. Í dag er hugur okkar allra hjá Grindvíkingum sem hafa þurft að flýja heimili sín og búa við algera óvissu um framhaldið. Það er ótrúlega fallegt að verða vitni að þeirri samstöðu og samkennd sem þjóðin hefur sýnt Grindvíkingum síðustu daga. Á tímum sem þessum skiptir mestu máli að við stöndum þétt við bakið á þeim og gerum okkar allra besta til að raskið af þessum hörmungum verði sem minnst og vari sem styst. Þá vil ég taka undir einlægar þakkir til viðbragðsaðila fyrir óþreytandi og óeigingjörn störf í þágu almennings.

Forseti. Frumvarpi þessu er ætlað að gera viðbragðsaðilum kleift að byggja varnargarða til að reyna eftir fremsta megni að verja byggðina í Grindavík og virkjunina í Svartsengi og tryggja þannig nauðsynlega grunnþjónustu við alla íbúa á Suðurnesjum. Markmið frumvarpsins er því mjög mikilvægt og við Píratar styðjum það markmið heils hugar. Þinginu er gefinn mjög skammur tími til að afgreiða þetta frumvarp en stefnt er að því að klára það í kvöld. Þegar af þeirri ástæðu er vert að staldra við og spyrja sig hvort öll atriði í þessu frumvarpi þurfi slíka flýtimeðferð til að markmiðinu með frumvarpinu verði náð.

Í fyrsta lagi þarf að velta því upp hvort þörf sé á að búa til nýjan skattstofn á einum degi til að greiða fyrir framkvæmd sem vel ætti að rúmast innan fjárlaga. Þegar 2,5 milljarða framkvæmdir eru skoðaðar í samhengi ríkisfjármála er ekki um stóra upphæð að ræða. Hefur verið skoðað að afgreiða þessa tilteknu framkvæmd með varasjóði ríkisstjórnarinnar og viðbótarfjárlögum næsta árs? Fjárlögin eru jú til umfjöllunar í fjárlaganefnd þessa dagana. Slík nálgun myndi gefa okkur meira rými til að ræða hvernig fjármögnun á vörnum fyrir mikilvæga innviði landsins væri best fyrir komið. Þess í stað fer ríkisstjórnin þá leið að leggja til nýjan skattstofn, tímabundið samkvæmt frumvarpinu en hann ber þó öll merki þess að eiga að gilda um ókomna tíð. Okkur finnst í öllu falli ekki nauðsynlegt að samþykkja nýjan skattstofn á einum degi í dag þar sem skattheimtan á hvort eð er ekki að taka gildi fyrr en um áramótin samkvæmt frumvarpinu.

Forseti. Í öðru lagi vil ég nefna þau lög sem vikið er til hliðar í 5. gr. frumvarpsins. Mögulega þurfa ákveðnir hlutar þessara laga að láta undan á neyðarstundu en við setjum spurningarmerki við nauðsyn þess að afnema níu lagabálka eins og þeir leggja sig. Í núgildandi lögum er ráðherra t.d. heimilt nú þegar að veita undanþágu frá umhverfismati þegar eini tilgangur framkvæmdarinnar er almannavarnaviðbragð. Þá er stór spurning hvort virkilega sé nauðsynlegt að taka stjórnsýslulögin öll úr sambandi, sér í lagi þau ákvæði sem snúa að rétti almennings til upplýsinga og að ráðafólk gæti að hæfi sínu við ákvarðanatöku. Ég hef áhyggjur af því að undanþágurnar skv. 5. gr. séu of víðtækar og ég hvet hv. allsherjar- og menntamálanefnd til að skoða hvort hægt sé að ramma þær betur inn þannig að almenn réttindi almennings og umhverfis geti átt samleið með rétti íbúa Suðurnesja til þeirrar grunnþjónustu sem framkvæmdunum er ætlað að standa vörð um. Í landi eins og Íslandi, þar sem náttúran getur gert okkur skráveifu á milljón ólíka vegu, þurfum við að eiga lagaramma sem stendur af sér neyðartímabil.

Að þessu sögðu, virðulegi forseti, vil ég ítreka það sem ég sagði hér í upphafi; Píratar styðja heils hugar að innviðir verði tryggðir fyrir verstu afleiðingum hugsanlegs eldgoss. Ég bind vonir við að allsherjar- og menntamálanefnd vinni vel úr málinu og nái utan um þessi sjónarmið þannig að Alþingi geti í lok dags skilað frá sér lögum sem virka vel fyrir öll.

###

Virðulegur forseti. Það er þrýstingi almennings að þakka að við stöndum hér í dag sameinuð um tillögu sem kallar eftir vopnahléi strax. Þau hafa sent okkur skýr skilaboð um að hjáseta sé ekki í okkar nafni og þess vegna stöndum við hér. Ég er sammála því að það beri að hrósa hv. utanríkismálanefnd fyrir að hafa komið þessari tillögu til þingsins. Eins og vitað er var sú sem hér stendur ásamt flutningsmönnum úr öðrum flokkum með tillögu svipaðs efnis sem við höfum dregið til baka vegna þess að okkur fannst mikilvægt að þingið allt myndi sameinast um skýr skilaboð. Það ber að þakka þeim sem unnu að því að ná þessari samstöðu í gegn. Sér í lagi vil ég þakka almenningi fyrir sinn þátt í þessu máli og að lokum vil ég segja að þingflokkur Pírata mun halda ríkisstjórninni þétt við efnið og tryggja það að þessi skýra stefna Íslands finni sér einnig leið inn í alþjóðapólitík Íslands.

###

Virðulegur forseti. Það er almenningi að þakka að við stöndum hér í dag að ræða þessa tillögu með það fyrir augum að samþykkja ákall Alþingis um vopnahlé á Gaza, aðgengi fyrir mannúðaraðstoð og fordæmingu á stríðsglæpum fyrir botni Miðjarðarhafs. Með samþykkt texta þessarar ályktunar myndum við skýra afstöðu Íslands á alþjóðavettvangi, þökk sé almenningi sem hefur mótmælt fyrir utan þetta hús, fyrir utan ríkisstjórnarfundi, á viðburðum og með því að senda þinginu og ríkisstjórninni skýr skilaboð um að hjáseta er ekki í okkar nafni, skilaboð um að það er ekki nóg að gera hlé á sprengjuregninu til þess að íbúar Gaza fái smá mat og halda svo áfram að drepa fólk í þúsundatali. Mannúðarhlé er ekki nóg. Við þurfum vopnahlé strax. Almenningur hefur sent okkur skilaboð um að það er ekki nóg að segja að auðvitað þurfi ísraelsk stjórnvöld að virða alþjóðleg mannúðarlög á meðan svonefndar aðgerðir þeirra þurrka út heilt þorp af börnum á hverjum degi. En þetta gerir alþjóðasamfélagið kinnroðalaust. Það horfir upp á blóðbaðið, það horfir upp á stríðsglæpina og það situr hjá, rétt eins og Ísland sat hjá. Það er þrýstingi frá almenningi að þakka að við stöndum hér í dag og hættum að sitja hjá.

Forseti. Gaza er á stærð við höfuðborgarsvæðið. Fólkið sem þar býr getur hvergi farið. Sprengjum rignir alls staðar, líka á svæðum sem Ísraelsher hefur beint almennum borgurum að flýja til. Öll landamæri eru lokuð. Allar flóttaleiðir eru lokaðar. Ísrael hefur áhrif á meiri hluta innviða á Gaza. Þeir hafa lokað á vatn, rafmagn, eldsneyti og að mannúðaraðstoð komist inn á svæðið frá alþjóðlegum mannúðarsamtökum. Heilbrigðiskerfið er hrunið, innviðir eru horfnir, hálft Gaza hefur verið jafnað við jörðu. Skortur á vatni og rafmagni hefur nú þegar ýtt af stað farsóttum og fólk deyr sem annars hefði verið hægt að bjarga. Palestínskir læknar þurfa nú að framkvæma aðgerðir án deyfingar við ljós frá símanum sínum á börnum, á óléttum konum sem þurfa keisaraskurð — án deyfingar. Ísraelsher segist gefa Palestínumönnum viðvörun áður en þeir sprengja. En hvert á fólk að fara? Sprengjum rignir alls staðar á Gaza. Hvert á fólk í öndunarvélum eða krítísku ástandi að fara? Hvert eiga nýfædd börn sem eru á vökudeild vegna erfiðleika að fara? Hvert eiga þungaðar konur að fara?

Forseti. Stöðugar loftárásir Ísraelshers gera það að verkum að ekki er hægt að leita að fólki sem er fast í rústunum. Á þeim fjórum vikum sem hafa liðið frá árásum Hamas-samtakanna á óbreytta borgara Ísraels þar sem 1.400 voru myrt og 200 tekin í gíslingu er talið að um 10.000 Palestínumenn hafi látið lífið og af þeim a.m.k. 4.000 börn. Mannréttindasérfræðingar Sameinuðu þjóðanna hafa lýst yfir þungum áhyggjum af því að þjóðarmorð Palestínumanna sé yfirvofandi og lýsa því afdráttarlaust yfir að árásin á Jabalia-flóttamannabúðirnar hafi verið stríðsglæpur, árás sem hæstv. utanríkisráðherra vildi alls ekki kalla árás á flóttamannabúðir heldur árás á Hamas með óhóflegum mannfalli óbreyttra borgara. Forseti. Árás á sjúkrabíla, árás á spítala, árás á skóla, árás á fjölbýlishús, árás á flóttamannabúðir, árás á húsakynni Sameinuðu þjóðanna, árás á blaðamenn, árás eftir árás á saklaus börn. Þetta eru ekki árásir á Hamas, virðulegi forseti. Þetta eru stríðsglæpir sem nú stendur til að fordæma af hálfu Alþingis. Þökk sé samstöðu almennings erum við loksins að fara að kalla eftir því að vopnahléi verði komið á.

Ég lít svo á að með samþykkt þessarar tillögu sé þingið að gefa hæstv. utanríkisráðherra skýr fyrirmæli um að snúa frá hlutleysi, að snúa frá veikri ósk um að stutt hlé verði gert á sprengjuregninu sem nú þegar hefur lagt hálfa byggðina í rúst og taka upp þá afstöðu sem þingið gefur út hér, skrifað niður í texta sem er öllum aðgengilegur. Nú skuli kalla eftir tafarlausu vopnahléi, fordæma árásir á flóttamannabúðir, árásir á sjúkrabíla, árásir á spítala, árásir á skóla, árásir á fjölbýlishús, árásir á húsakynni Sameinuðu þjóðanna, árásir á blaðamenn, árás eftir árás á saklaus börn. Sýna umheiminum að palestínsk líf skipta máli, að þau séu ekki bara tölur á blaði, að þau séu ekki bara óhóflegt mannfall óbreyttra borgara, að þau sé fólk rétt eins og fólkið sem ráðherra hefur nú þegar réttilega harmað að hafi verið myrt af hálfu Hamas í Ísrael.

Öll líf skipta máli, virðulegi forseti, og þegar staðan er eins og hún er nú, þegar viðvörunarbjöllur hringja um að þjóðarmorð sé yfirvofandi, þá ber okkur ekki aðeins siðferðisleg heldur einnig þjóðréttarleg skylda til að bregðast við og koma í veg fyrir þann skelfilega glæp gegn mannkyni sem þjóðarmorð er. Ég vona af öllu mínu hjarta, virðulegi forseti, að þessi ályktun Alþingis sem sameinar alla flokka á þingi megi verða til þess að við bregðumst ekki þessum skyldum okkar.

###

Virðulegi forseti. Ég ætla að biðja hæstv. ráðherra um að svara spurningu minni sem sneri ekki að frumvarpinu sem hæstv. ráðherra ætlar að leggja fram heldur ástandi sem nú þegar er í gangi og er búið að vera  í gangi í mörg ár, sem er að lögreglan hlítir ekki því eftirliti sem hún á nú þegar að sæta samkvæmt lögum sem er nú þegar búið að setja, lögum sem voru sett 2016 um að ríkissaksóknari hafi eftirlit með hlerunaraðagerðum lögreglu, að ríkissaksóknari gefi lögreglu fyrirmæli um hvernig halda eigi utan um gögn tengd hlerunum og öðrum eftirlitsaðgerðum. Þessum eftirlitsskyldum hefur ríkissaksóknari ekki getað sinnt. Hún hefur sent dómsmálaráðuneytinu bréf þar sem hún hefur bent á þetta, 2017. Hún hefur gefið út opinberar skýrslur 2017, 2018, 2019, 2020 2021, þar sem hún harmar það að lögreglan undirgangist ekki það eftirlit sem henni ber lögum samkvæmt að hlíta. Hvernig eigum við að gefa lögreglunni frekari heimildir til eftirlits með borgurunum   ef hún neitar að verða við því litla eftirliti sem hún á nú þegar að sæta? Hvað ætlar hæstv. ráðherra að gera í því að lögreglan    neitar að undirgangast það litla eftirlit sem hún á að sæta    og virðir  fyrirmæli ríkissaksóknara að vettugi?

Forseti minnir á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.

###

Virðulegur forseti. Í tilefni þess að hæstv. dómsmálaráðherra vill reyna að ná í gegnum þingið frumvarpi um auknar eftirlitsheimildir til handa lögreglu er ekki úr vegi að fara yfir hvernig hefur gengið að sinna eftirliti með eftirlitsheimildum lögreglu hingað til. Árið 2016 var gerð breyting á lögum um meðferð sakamála sem sneri að skilyrðum, framkvæmd og eftirliti með símahlustun og skyldum úrræðum sem lögregla hefur til að fylgjast með fólki sem grunað er um afbrot. Þar er m.a. kveðið á um að ríkissaksóknari hafi eftirlit með því að gögnum sé eytt og að tilkynnt sé um aðgerðir og setji reglur um hvernig eftirlitinu verði háttað, þar sem m.a. komi fram hvernig tryggt verði að unnt sé að upplýsa hver eða hverjir hafi haft aðgang að t.d. þessum hlerunum sem oft innihalda viðkvæmar persónuupplýsingar og eru jú einkasímtöl á milli manna, og hafi aðgang að þeim upplýsingum sem aflað hefur verið með þessum aðgerðum.

Í fimmtu skýrslunni sem ríkissaksóknari, æðsti handhafi ákæruvalds á Íslandi, hefur skrifað kemur fram að lögreglan sætir alls ekki þessu eftirliti og hefur skirrst við að gera þær breytingar sem þarf á sínum tækjabúnaði til að ríkissaksóknari geti sinnt þessu eftirliti sínu. Lögreglan skráir ekki hvenær hún eyðir gögnum, lögreglan fylgist ekki með hverjir hafa aðgang að þessum gögnum og hún setur ekki inn í LÖKE-kerfið eins og ríkissaksóknari hefur gert áskilnað um. Ríkissaksóknari hefur gert ákall um það í mörg ár í röð að lögreglan fylgi lögum og geri ríkissaksóknara kleift að hafa eftirlit með hlerunaraðgerðum og öðrum eftirlitsaðgerðum lögreglunnar, án þess að lögreglan hafi með nokkru móti brugðist við. Við nánari eftirgrennslan kemur raunar í ljós að lögreglan er ekkert mikið í því að eyða gögnum þótt hún eigi að eyða þeim eða að tilkynna fólki um að það hafi verið hlerað þótt hún eigi að gera það og hún skráir þetta heldur ekki niður. Þetta er búið að viðgangast alveg frá því að þessum lögum var breytt, virðulegur forseti. Hvað ætlar hæstv. dómsmálaráðherra að gera í þessu máls?

###

Virðulegi forseti. Í gær var mánuður liðinn frá því að átök brutust út fyrir botni Miðjarðarhafs. Það leið mánuður án þess að utanríkisráðherra fordæmdi þá skelfilegu stríðsglæpi sem við höfum orðið vitni að af hálfu Ísraelshers og án þess að sami ráðherra gerði skýra kröfu um vopnahlé strax. Það var af þeim sökum sem ég lagði fram dagskrártillögu í gær til þess að þingið gæti rætt hver stefna Íslands er í þessum málum, komist að sameiginlegri niðurstöðu og sent skýr skilaboð. Frá því að ég sendi þessa dagskrártillögu hefur orðið sú þróun að fram er komin tillaga frá utanríkismálanefnd allri sem sameinar alla flokka í skýrri tillögu, sem er auðvitað ekki 100% eins og ég hefði orðað hana sjálf, en er mikilvæg málamiðlun og sendir mikilvæg og skýr skilaboð til bæði ráðherra og alþjóðasamfélagsins um stöðuna og okkar afstöðu, verði hún samþykkt.

Ég mun því draga dagskrártillöguna mína til baka og þingsályktunartillöguna sem ég og nokkrir aðrir flutningsmenn höfum lagt fram mun ég einnig draga til baka í nafni samstöðu.  Ég þakka hv. þm. Diljá Mist Einarsdóttur fyrir frumkvæðið og ég hef vilyrði fyrir því að þetta mál verði sett á dagskrá á morgun. Þar af leiðandi fell ég frá þessari dagskrártillögu.

###

Virðulegur forseti. Í Kastljóssviðtali fyrir að því er virðist fyrir mörgum árum  síðan en er ekkert fyrir svo löngu síðan sagði hæstv. þáverandi fjármálaráðherra um niðurstöðu umboðsmanns Alþingis um að hann hafi gerst brotlegur við stjórnsýslulög að hann hafi ekki verið að brjóta lögin með opin augun. Mig langar aðeins að ræða um þetta, virðulegi forseti, vegna þess að ráðherrar geta einmitt brotið lög með því að vera með lokuð augun þegar þau ættu með réttu að vera opin. Vanræksla getur með öðrum orðum verið lögbrot. Hæstv. ráðherra hélt því fram að úrskurður eða álit umboðsmanns hefði komið honum alveg skelfilega á óvart og hann væri í sjokki yfir þessari niðurstöðu vegna þess að öll sú ráðgjöf sem hann hefði fengið fyrir útboðið fræga á sölu á hlut ríkisins í Íslandsbanka hafi gefið til kynna í fyrsta lagi að Bankasýsla ríkisins væri sjálfstæð stofnun og í öðru lagi að ráðherrann þyrfti ekki að gæta að hæfi sínu við sölu á hlutunum á nokkurn hátt. Hann hefur reyndar komið með margar skýringar á því frá því að þessi sala fór fram hvers vegna hann átti ekki að gera það. En nýjasta skýringin er sem sagt þessi, að vegna þess að Bankasýslan er sjálfstæð stofnun  þá þurfti ráðherra ekki að gæta að hæfi sínu þrátt fyrir að hann seldi formlega hlut í Íslandsbanka til m.a. föður síns.

Mér fannst  áhugaverð öll þessi lagalega ráðgjöf sem hæstv. fjármálaráðherra á að hafa fengið fyrir söluna vegna þess að í áliti umboðsmanns segir að gögn málsins beri ekki með sér að þetta hafi verið íhugað á nokkurn hátt í undirbúningi málsins. Forsætisráðherra hefur síðan líka komið og sagt að öll lagaleg ráðgjöf hafi bent til þess, Bankasýslan væri sjálfstæð stofnun og að ráðherra hafi ekki borið  ekki að gæta hæfi sínu.

Ég óskaði eftir því að fá afrit af þessari ráðgjöf sem ráðherrarnir tveir höfðu fengið. Nú hafa mér  borist svör frá forsætisráðuneytinu þar sem ég sé enga   greiningu á þessum efnisatriðum. En nú, þremur vikum síðar, hefur ekki enn borist svar frá fjármálaráðuneytinu sem nota bene hefur eina viku til að svara.   Ég hvet hæstv. ráðherra til að sýna okkur þessa ráðgjöf sem hann á að hafa fengið.

###

Virðulegur forseti. Ég veit ekki betur en að hæstv. menningar- og viðskiptaráðherra hafi fundað með ýmsum fyrirtækjum sem selja hér vöru og þjónustu til að kanna einmitt gríðarlegar verðhækkanir sem hafa verið og hvort innstæða sé fyrir þeim og það er nú það sem er verið að kalla eftir. Eru þessar verðhækkanir sem við sjáum réttlætanlegar? Valda þær aukinni verðbólgu? Hversu mikill er þáttur þessara verðhækkana í verðbólgunni? Mér finnst fyllilega eðlilegt að skoða það — sér í lagi þegar þessi ríkisstjórn er sérstaklega dugleg við að skamma launafólk fyrir að vilja fá laun sem duga til framfærslu í dýrtíð, í verðbólgu sem þessari, og það á að bera allar byrðar út af verðbólgunni því við erum jú öll saman í þessu — hver þáttur fyrirtækja er í verðbólgunni. Mér finnst það nú bara réttlætismál.

###

[Hlátur í þingsal.]Virðulegur forseti. Mér finnst ákveðin nýmæli að heyra að það standi til að greiða atkvæði gegn skýrslubeiðni og það er áhugavert að heyra að það er vegna skoðana hv. þingmanns á hagfræði. Það er nú þannig að í Bretlandi t.d. er bara viðurkennt af Seðlabankanum þar í landi að verðbólgan þar er hagnaðardrifin að stóru leyti út af hagnaði fyrirtækja. Þetta hefur verið kallað græðgisbólga eða græðgisverðbólga og þetta hefur verið rætt í mörgum virtum, ekkert allt of vinstri sinnuðum heldur frekar hægri sinnuðum, hagfræðiritum og er bara viðurkennt sem ákveðið atriði þegar kemur að verðbólgunni. Þannig að ég vil bara biðja hv. þingmann sem kom hingað upp á undan mér að lesa sér aðeins til í hagfræðinni sinni.

###

Virðulegur forseti. Forsætisráðherra og fráfarandi fjármálaráðherra hafa bæði haldið því fram að það hafi komið þeim verulega á óvart að Bankasýsla ríkisins væri ekki sjálfstæð stofnun heldur heyrði hún undir fjármálaráðherra, þau hafi bæði fengið lögfræðiráðgjöf um annað og sagði núverandi utanríkisráðherra, Bjarni Benediktsson, í Silfrinu í gær, með leyfi forseta:

„Í nefndaráliti efnahags- og viðskiptanefndar sagði hreinlega að þetta væri sjálfstæð stofnun þótt umboðsmaður komist að annarri niðurstöðu.“

Nú finn ég mig knúna til að leiðrétta þessar rangfærslur ráðherrans. Í nefndaráliti meiri hlutans sem gerði frumvarp um Bankasýslu ríkisins að lögum kemur aftur á móti fram:

„Með frumvarpinu er lagt til að sett verði á fót sérstök ríkisstofnun sem beri heitið Bankasýsla ríkisins og heyrir hún undir fjármálaráðherra.“

Þetta verður ekki mikið skýrara. Sambærilegt orðalag er notað í lögunum sjálfum sem við hljótum að vera sammála um að sé það sem gildir. En í nefndarálitinu stendur enn fremur, með leyfi forseta:

„Nefndin ræddi á fundum sínum það álitaefni hvort koma ætti verkefnum Bankasýslu fyrir í hlutafélagi eða stofnun. Meiri hlutinn telur að stofnun eigi betur við þegar litið er til mikilvægis þess að stofnanir lúti almennum reglum ríkisrekstrar, hafi skilgreindan ramma og skýra ábyrgðarkeðju, þ.e. ráðherra ber endanlega ábyrgð gagnvart almenningi. Þá bendir meiri hlutinn á að stofnanir lúta reglum upplýsinga- og stjórnsýslulaga.“

Í hvað var ráðherra að vísa? Jú, umsögn efnahags- og skattanefndar um frumvarpið sem finna má í viðhengi við nefndarálit meiri hluta nefndarinnar sem fór með málið.

Forseti. Við hljótum að vera sammála um að lög ganga framar nefndarálitum og nefndarálit ganga framar umsögnum í túlkun á lögum. Það er því mjög forvitnilegt að heyra um fjölda lögfræðiálita sem styðja þessa bjöguðu niðurstöðu, að Bankasýslan heyri ekki undir ábyrgð ráðherra. Ég tel mikilvægt að upplýsa hvernig ráðherrarnir fengu svona vonda ráðgjöf og ég mun því óska eftir afriti af þessum álitum á viðeigandi vettvangi innan þingsins.

###

Virðulegi forseti. Ég vil byrja á að þakka hæstv. menningar- og viðskiptaráðherra fyrir að eiga þessa sérstöku umræðu með okkur um þolmörk ferðaþjónustunnar. Þetta er mikilvæg umræða sem ég tel að við eigum að taka, þótt fyrr hefði verið.

Mig langar að benda á í upphafi ræðu minnar að ég tel að ferðaþjónustan eins og hún er núna sé ekki efnahagslega sjálfbær þar sem hún hefur gríðarlega stór áhrif á framboð á íbúðarhúsnæði. Hún hefur það með því að taka mikið húsnæði undir ferðamennina sjálfa, með því taka mikið húsnæði undir aðflutta sem vinna í ferðaþjónustu en hún hefur líka áhrif á framboð á framleiðslutækjum til húsnæðisuppbyggingar sem eru í mjög miklum mæli upptekin í hótelbyggingum og fara þar af leiðandi ekki í að byggja upp það íbúðarhúsnæði sem við svo sárlega þurfum á að halda.

Ég saknaði þess að heyra ráðherra einnig svara til um þolmörk heilbrigðiskerfisins gagnvart ferðaþjónustunni. Við vitum það t.d. að í ár hafa 6% allra þeirra sem koma á bráðamóttökuna verið ferðamenn. Þá er ótalið álagið á heilsugæslur og spítala annars staðar á landinu að ónefndu álaginu á lögregluna og björgunarsveitirnar. Ég vil benda ráðherra á að við þurfum ekki að bíða eftir að sjö starfshópar ljúki sinni vinnu til að styrkja þá innviði okkar. Ég vil spyrja hvað stendur til að gera í þeim efnum, ekki seinna en strax, því að við sjáum ekki merki um það í fjárlagafrumvarpinu að nóg sé verið að gera til að bregðast við þessu gríðarlega álagi á innviði okkar vegna einmitt þessa atvinnugeira.

Að lokum langar mig að taka undir með hv. þm. Þórunni Sveinbjarnardóttur varðandi tekjuskiptinguna milli ríkis og sveitarfélaga. Mér finnst mjög mikilvægt að við tökum þetta til skoðunar, hvort t.d. hluti af virðisaukaskatti verði eftir í heimabyggð, eða þeim sem verður til af ferðaþjónustunni, þeim sem verður til af gistinóttum sem eru seldar þarna og hvort það megi ekki skoða að hækka virðisaukaskattinn á gistinóttum til að slaka mögulega líka aðeins á spennunni í hagkerfinu og lækka verðbólguna sem við eigum víst öll að vera að vinna gegn saman.

###

Virðulegur forseti. Ég kannski árétta spurninguna sem sneri að því að ráðherra sem gerist uppvís að því að bregðast sínum stjórnunar- og eftirlitsskyldum, hvort það séu ábyrg stjórnmál að hann gangi bara yfir í annað ráðuneyti og taki við stjórnunar- og eftirlitsskyldu þar, þegar álit umboðsmanns kemst skýrt að þeirri niðurstöðu að hann hafi ekki staðið undir þeim í fjármálaráðuneytinu, hvort það séu ábyrg stjórnmál.

Við skulum líta til þess að þegar það er búið að afgreiða það út af borðinu að Bankasýslan sé einhver sjálfstæð stofnun sem beri ein ábyrgð á sjálfri sér og ráðherrar hafi ekkert um að segja og það sé einhver armslengd þarna á milli, þegar því er sópað út af borðinu þá situr það eftir að jafnræðis var ekki gætt við þessa sölu, að upplýsingaskyldu var ekki fullnægt, að fjöldamargir aðrir ágallar voru á þessu söluferli öllu saman og að ráðherra bar stjórnunar- og eftirlitsskyldu gagnvart þessari stofnun sem hann brást.

Er það virkilega svo að bara til þess að þessi ríkisstjórn geti haldið áfram að selja þennan banka,  að það sé einhvern veginn næg ástæða til þess að hann rölti svo bara yfir í annað ráðuneyti? Er honum treystandi til að vera ráðherra ef hann bregst eftirlits- og stjórnunarskyldum sínum? Og það er alveg skýrt.

###

Virðulegur forseti. Í áliti umboðsmanns Alþingis um hæfi fyrrverandi fjármálaráðherra í sölunni á Íslandsbanka kemur fram að hugtakið armslengd, sem stjórnarliðar hafa ítrekað vísað í til að fría fyrrverandi fjármálaráðherra undan ábyrgð gagnvart öllu því sem miður fór í framkvæmd á sölu eignarhluta ríkisins í Íslandsbanka, eigi sér ekki, með leyfi forseta: „… skírskotun til löggjafar eða annarra almennt viðurkenndra heimilda íslensks réttar.“ Armslengd er sem sagt ekki til í þessum lögum þrátt fyrir allt sem stjórnarliðar hafa sagt fram að þessu. Sömuleiðis kemur fram í áliti umboðsmanns að Bankasýsla ríkisins njóti ekki sjálfstæðis frá fjármálaráðherra líkt og hæstv. forsætisráðherra hélt m.a. ítrekað fram á opnum fundi með stjórnskipunar- og eftirlitsnefnd í vor. Það sem þetta þýðir, virðulegi forseti, er að það var engin armslengd og það var ekkert sjálfstæði. Það sem þetta þýðir líka er að fjármálaráðherra brást stjórnunar- og eftirlitsskyldum sínum gagnvart Bankasýslu ríkisins. Þetta kemur líka fram í áliti umboðsmanns Alþingis. Spurning mín gagnvart hæstv. forsætisráðherra er einföld. Er það réttlætanleg, er það til þess fallið að styrkja traust almennings á stjórnmálunum að ráðherra sem brýtur gegn eftirlits- og stjórnunarheimildum sínum í einu ráðuneyti tölti bara yfir í annað og taki við stjórnartaumunum þar? Eru það ábyrg stjórnmál, virðulegi forseti?

###

Virðulegur forseti. Það verður auðvitað þingsins að ákveða hvort okkar hefur rétt fyrir sér og í hvorri nefndinni þetta á betur heima. En ég velti upp t.d. lögum um ríkisendurskoðanda, þau heyra vissulega undir stjórnskipunar- og eftirlitsnefnd, ríkisendurskoðandi heyrir undir þá nefnd, en mögulega, vegna efni mála þar sem ríkisendurskoðandi fæst við, ætti hann betur heima undir einhverri annarri nefnd. En vegna þess að ríkisendurskoðandi er stofnun Alþingis þá heyrir hann undir okkar nefnd, stjórnskipunar- og eftirlitsnefnd. Ég held að þetta sé ekki eitthvað eðlisólíkt öðrum stofnunum á vegum þingsins. En við leyfum bara atkvæðunum að ráða um þetta, hv. þingmaður.

###

Virðulegi forseti. Ég verð að lýsa mig ósammála hv. þingmanni um að þetta mál eigi ekki heima í stjórnskipunar- og eftirlitsnefnd vegna þess að það sé ekki búið að ákveða hvernig þetta eigi að vera. Það liggur fyrir í frumvarpinu hver tillagan er. Tillagan er að búa til nýja stofnun Alþingis. Það er tillagan sem er til umræðu. Ef við síðan sem stjórnskipunar- og eftirlitsnefnd segjum að okkur finnst ekki að þessi stofnun eigi að vera stofnun Alþingis heldur einhver annars konar stofnun, þá getum við tekið umræðuna út frá því. En frumvarpið eins og það liggur fyrir er tillaga um að sett verði á fót ný stofnun innan Alþingis og þá er auðvitað rétt að sú nefnd sem fer með slíkt, eins og kemur fram í 13. gr. þingskapa — sem ég var einmitt með opna fyrir framan mig í dag út af atkvæðagreiðslu sem var fyrr í dag um aðra nefnd sem gerður var ágreiningur um — þar segir einmitt að stjórnskipunar- og eftirlitsnefnd fjalli um Alþingi og stofnanir þess og hér er verið að leggja til að búa til heila nýja stofnun Alþingis. Þannig að ég held að það sé alveg rétt að þetta fari til stjórnskipunar- og eftirlitsnefndar.

###

Virðulegur forseti. Nú er ég ekki flutningsmaður þessa frumvarps en eins og ég skil það er verið að færa réttindagæslu fatlaðs fólks, þ.e. réttindagæslumennina sem eru í nokkrum landshlutum, úr ráðuneyti og yfir í þessa sjálfstæðu stofnun og þar með gefa þeim aukið sjálfstæði og getu til að vinna sína vinnu, sem er mjög mikilvæg réttindagæsla fyrir fatlað fólk.

Það sem ég var að benda á í minni ræðu er að mér fyndist rétt að svokallaðir persónulegir talsmenn fatlaðs fólks, hverra hlutverk er skilgreint í lögum um réttindagæslu fyrir fatlað fólk, ættu líka heima undir þessari stofnun og fengju greitt fyrir sína vinnu, því að eins og staðan er núna er þetta í raun samningur um ákveðið sjálfboðaliðastarf fyrir fatlaðan einstakling. Það sem ég var að benda á er að ef þetta er sjálfboðaliðastarf þá er þetta ekki aðgengilegt öllum, vegna þess að það eru ekki allir sem hafa umkringt sig þannig að þeir geti leitað til einhvers til að taka að sér þetta mikilvæga hlutverk. Ég nefni þetta í tengslum við sjálfræðis- og lögræðissviptingar vegna þess að þetta er vægara úrræði heldur en það, sem lögum samkvæmt á að reyna að notast við áður en gripið er til miklu harkalegri úrræða eins og sjálfræðis- og lögræðissviptingar þar sem rétturinn til að taka ákvarðanir er tekinn af þér.

Persónulegir talsmenn fatlaðs fólks eiga að aðstoða fólk við að ná fram sínum besta vilja. Þeir eiga að vera því til stuðnings í samfélaginu við að taka ákvarðanir, við að ákveða hvaða samninga það vill undirgangast, við að taka kannski flóknar og erfiðar ákvarðanir í lífinu sem getur verið erfitt að taka og sumir þurfa aðstoð við. Mér fyndist rétt að þetta hlutverk væri betur skilgreint, hefði sterkari sess og væri aðgengilegt fyrir alla. Ég tel að það væri meira í samræmi við okkar skuldbindingar gagnvart samningi Sameinuðu þjóðanna um réttindi fatlaðs fólks  en núverandi réttarstaða þar sem þetta er ekki launað.

###

Virðulegur forseti. Kannski til að byrja á því að koma því rækilega að þá styð ég þetta frumvarp. Mér finnst alla vega í fyrsta kasti alveg rétt að það fari til stjórnskipunar- og eftirlitsnefndar. Þar sem verið er að leggja til að setja á fót stofnun á vegum Alþingis er rétt að sú nefnd fái frumvarpið til sín þar sem það snýr einmitt að innra gangvirki þingsins.

Mig langaði aðeins að ræða um nokkur atriði, kannski líka í framhaldi af því sem ég ræddi við hæstv. forsætisráðherra í andsvörum hér fyrr í þessari umræðu. Annars vegar eru það persónulegir talsmenn fatlaðs fólks og sömuleiðis talsmenn þeirra sem hafa verið vistaðir nauðugir á sjúkrahúsum. Ástæðan fyrir því að mér finnst mikilvægt að nefna þetta hér er sú að mér finnst það ekki vera nægilega tryggt að þessir mjög svo viðkvæmu hópar hafi skýran og beinan aðgang að þeirri þjónustu sem þeir þurfa á að halda, að hún sé óháð og öllum aðgengileg. Hvers vegna segi ég það? Vegna þess að a.m.k. samkvæmt samningi Sameinuðu þjóðanna um réttindi fatlaðs fólks skuldbinda aðildarríkin sig til þess að gera allt sem þau geta til að fatlað fólk geti lifað lífi sínu án aðgreiningar í samfélaginu. Og ef viðkomandi á við einhverjar áskoranir að stríða þegar kemur að því að taka ákvarðanir, eins og oft á við um fatlað fólk, þá á að veita viðeigandi stuðning við ákvarðanatöku. Ég nefni þetta vegna þess að þetta er ein af stærstu byltingunum sem samningur Sameinuðu þjóðanna um réttindi fatlaðs fólks felur í sér í viðhorfi gagnvart fötluðu fólki. Kerfið sem við búum núna við á Íslandi er svokölluð staðgengilsákvarðanataka. Ef kerfið á Íslandi kemst að því að þú eigir erfitt með að taka ákvarðanir er þér skipaður einstaklingur sem tekur ákvarðanir í þinn stað. Þetta er svokölluð lögræðissvipting eða sjálfræðis- og fjárræðissvipting. Þessir einstaklingar taka ákvarðanir byggðar á því sem þeir telja einstaklingi, sem sviptur hefur verið löghæfi sínu, vera fyrir bestu. Þeir taka ekki ákvarðanir byggðar á því hvað þeir telja að þessi einstaklingur vilji gera heldur hvað er honum fyrir bestu. Rétturinn til að taka ákvörðun sem lögræðismanninum þínum finnst ekki vera góð ákvörðun er því tekinn frá þér, jafnvel þótt það sé ekki ólögmæt ákvörðun — mögulega kannski svolítið heimskuleg en við hin höfum öll réttinn til að taka heimskulegar ákvarðanir, kannski af því að okkur finnst skemmtilegt að taka þær og kannski út af einhverju allt öðru, en við höfum a.m.k. þennan rétt.

Viðhorfið í kerfinu hefur alltaf verið að það þurfi að stjórna lífi fatlaðs fólks, að það sé einhvers konar viðfang sem geti ekki tekið sjálfstæðar ákvarðanir og því þurfi bara að taka ákvarðanir fyrir það. Til þess eru lögráðamenn. Einkennandi fyrir þetta kerfi er að það er ekkert í lögræðislögunum eins og þau standa nú sem gera hinum lögræðissvipta einstaklingi kleift að biðja einu sinni um nýjan lögræðismann. Segjum að hann sé að standa sig ótrúlega illa. Þá er ekki eitt einasta lagalegt úrræði til þess að óska eftir nýjum lögráðamanni. Kannski er hann bara dónalegur við þig á hverjum degi en þú mátt ekki fá nýjan, það er alla vega ekkert úrræði sem leyfir það. Það sem er svo byltingarkennt við samning Sameinuðu þjóðanna um réttindi fatlaðs fólks er að það á að snúa við þessu viðhorfi og taka burt þetta staðgengilsákvarðanatökukerfi sem flest lönd og við ríghöldum enn þá í, þar sem þér er skipaður einhver ákvörðunaraðili sem tekur ákvarðanir byggðar á því sem þessi aðili telur þér vera fyrir bestu. Það á að færa það yfir í kerfi sem heitir stuðningsákvarðanatökukerfi sem gengur út á að veita viðeigandi stuðning til að taka ákvörðun byggða á því sem samkomulag er um að sé í samræmi við besta mögulega vilja, þ.e. í sem nánustu samræmi við vilja þess sem nýtur stuðnings við ákvarðanatöku. Til að þetta geti orðið þurfa að vera úrræði til staðar sem eru öllum aðgengileg sem á þurfa að halda. Þau þurfa að vera þannig úr garði gerð að þau virði einmitt þennan besta mögulega vilja viðkomandi en menn séu ekki skipaðir til að taka ákvörðun byggða á því sem þeim finnst vera honum fyrir bestu. Þeir eru alla jafna lögmenn sem taka ákvarðanir sem byggjast á þeirra eigin innsæi um hvað þeim finnst vera rökrétt og gott en ekkert endilega á því hvað hinn lögræðissvipta langar að gera.

Þetta spilar inn í fullt af öðrum réttindum sem eru í samningi Sameinuðu þjóðanna um réttindi fatlaðs fólks eins og réttinn til að búa þar sem þú vilt búa og vera ekki neyddur inn í ákveðið búsetuform og allt þetta. En það sem ég er að fókusera á akkúrat núna er þessi ótrúlega mikilvægi réttur til að fá að taka sínar eigin ákvarðanir, að fá að nýta sín eigin réttindi vegna þess að löghæfi, rétturinn til að taka ákvarðanir, er í raun grunnforsenda þess að þú getir nýtt öll önnur réttindi sem þú hefur. Þegar við tökum þennan rétt af einhverjum erum við að taka af honum getuna til að nýta öll önnur réttindi sem hann á. Við sviptum fatlað fólk sífellt og allt of oft, með lögræðis- og sjálfræðissviptingu, réttinum til að nýta öll sín mannréttindi á sjálfstæðan hátt. Það sem persónulegir talsmenn fatlaðs fólks geta og eiga að gera er að koma í veg fyrir að slík staða komi upp að skipa þurfi einhverjum lögráðamann eða sjálfræðissvipta hann o.s.frv. Þarna á að vera einstaklingur sem aðstoðar þig við að koma vilja þínum fram og taka ákvarðanir, að lifa lífinu án aðgreiningar í samfélaginu þannig að þú fáir stuðning við ákvarðanatöku frekar en að ákvarðanir séu teknar fyrir þig og þú hafir ekki lengur rétt á að taka ákvarðanir.

Það er mitt ískalda mat að til þess að þetta úrræði nýtist fólki þannig að það standi virkilega öllum jafnt til boða þurfi að greiða fyrir þessa þjónustu. Við eigum ekki öll, og það er ekki endilega viðeigandi heldur, að mamma okkar, frændi eða einhver aðstandandi sinni þessari þjónustu einfaldlega í sjálfboðaliðastarfi. Þetta er mikilvægt starf og mikilvæg vinna og það ætti að viðurkenna  hana sem slíka. Það á ekki að setja álag á aðstandendur og ég vil tilgreina hér að álag á aðstandendur er líka ákveðið kynjajafnréttismál. Þar hallar frekar á konur og eru þær líklegri til að taka að sér svona verkefni. Við erum með töluvert umönnunarálag hér í samanburði við önnur lönd og mér finnst óþarfi að viðhalda því líka í þessu samhengi. Þess vegna finnst mér rosalega mikilvægt að sú staða verði viðurkennd að ef komist er að niðurstöðu um að viðkomandi einstaklingur þurfi á aðstoð við ákvarðanatöku að halda, eigi viðkomandi rétt á persónulegum talsmanni sem fái greitt fyrir vinnuna í samræmi við álagið sem henni fylgir. Þar með erum við líka að tryggja gæði þessarar þjónustu og jafnræði í aðgengi að henni, vegna þess að ef ekki er greitt fyrir hana þá tapa þeir á þessu sem ekki eiga tengslanet og sömuleiðis leggst ólaunuð vinna á tengslanet þeirra sem það eiga.

Hvað varðar ráðgjafa eða talsmenn — nú man ég ekki og er ekki með lögin fyrir framan mig — og þá aðstoð sem einstaklingum stendur til boða sem hafa verið nauðungarvistaðir á geðdeild um hvaða réttarstöðu þeir hafa þegar ákvörðun um nauðungarvistun hefur verið tekin, þá hef ég áhyggjur af sjálfstæði þessara aðila og af því að fólk fái ekki jafn umfangsmikla og mikilvæga aðstoð og það þarf á að halda. Þetta spilar líka inn í samning Sameinuðu þjóðanna um réttindi fatlaðs fólks. Ég fagna því að endurskoðun sé í gangi á lögunum eins og þau eru í dag og ég hef sjálf, frá því að ég kom hingað fyrst, verið að berjast fyrir því að leggja af þessi lögræðislög í sinni núverandi mynd. Það er nú ekki alveg á leiðinni samkvæmt þessum nýju frumvarpsdrögum frá dómsmálaráðuneytinu en vissulega eru mikilvægar breytingar að eiga sér stað í átt að meiri virðingu fyrir sjálfsákvörðunarrétti einstaklings, burt séð frá því hvort hann þjáist af alvarlegum geðsjúkdómi eða líkur eru á að svo sé eða að ástandi hans er þannig háttað að því megi jafna við alvarlegan geðsjúkdóm, sem eru skilyrðin fyrir frelsissviptingu akkúrat núna. Einn læknir, sem þarf ekki einu sinni að vera geðlæknir og þarf ekki einu sinni í sinni menntun að hafa sérhæfingu sem tengist geðrænum kvillum, þarf að komast að þeirri niðurstöðu að þú sért með alvarlegan geðsjúkdóm,  að  líkur séu á því eða að ástandinu sé þannig háttað að því megi jafna við alvarlegan geðsjúkdóm.

Þetta hafa alþjóðlegar eftirlitsstofnanir bent okkur á síðan 1994 að samræmist ekki mannréttindaskuldbindingum okkar og enn hefur þessu ekki verið breytt. Þarna er beinlínis verið að frelsissvipta fólk, sem er byggt á sjúkdómi sem einhver áætlar að það sé með og ekki eru einu sinni  sterkar kröfur um faglegt mat að baki því. Það eru bara líkur á að þú sért með alvarlegan geðsjúkdóm. Það er ekki einu sinni skilyrði í lögunum eins og þau standa núna að sjálfum þér eða öðrum stafi hætta af þér eða eitthvað slíkt. Það stendur til að breyta því, en það breytir því ekki að aðgengi fólks, sem hefur verið svipt frelsi sínu vegna geðsjúkdóms, að réttlæti er miklu takmarkaðra  en þeirra sem eru sviptir frelsi sínu t.d. vegna gruns um alvarlegt afbrot. Hvers vegna? Vegna þess að það er fullt af undantekningum  í lögunum þar sem dómari getur sagt: Það er bersýnilega tilhæfulaust að bjóða þér að koma hingað fyrir framan mig og útskýra hvers vegna ég ætti ekki að halda þér inni á geðdeild í þrjár vikur í viðbót án áheyrnar. Mjög óskýrar undanþágur eru fyrir því að fólk fái áheyrn og skilyrðin eru líka mjög rýr fyrir því að svipta megi fólk frelsi sínu og sömuleiðis að beita þvingaðri lyfjameðferð og annarri þvingaðri meðferð, sem umboðsmaður Alþingis hefur einmitt bent á að skorti lagaheimildir fyrir í ýmsum tilfellum. Og þessir talsmenn sem koma inn á geðdeild, hjálpa fólki að skilja réttarstöðu sína, hvenær það má kæra t.d. ákvörðun um að beita þvingaðri lyfjagjöf eða ákvörðun um nauðungarvistun á sjúkrahúsi og hjálpa fólki að leita réttar síns með því að fara með málið fyrir dómstóla o.s.frv. — við höfum fengið að heyra notendasögur innan úr kerfinu sem sýna að þessi aðstoð mætti kannski vera umfangsmeiri, hún mætti vera faglegri og hún mætti líka vera hlutlausari. Stundum er upplifunin sú að notendum er sagt að það borgi sig ekki fyrir þá að vera með of mikið vesen. Það er ekki réttindagæsla sem ég held að lögmenn veiti almennt, að það sé bara best að sætta sig við frelsissviptingu og leyfa henni að gerast. Ég held að það sé mjög mikilvægt að þeir sem sinna réttindagæslu fyrir fólk í þetta viðkvæmri stöðu tilheyri einmitt sjálfstæðri stofnun og séu með umboð til að sinna réttindabaráttu fyrir hönd sinna skjólstæðinga án þess að vera undir eitthvert stjórnvald settir og séu einmitt hluti af sjálfstæðri mannréttindastofnun. Ég tel að þannig væri hagsmunavörslu þessara viðkvæma hópa best sinnt og þess vegna kom ég hingað upp með spurningar um hvort þetta væri mögulega góð viðbót við verkefni þessarar stofnunar. Ég fagna því að heyra forsætisráðherra segja að hún sé opin fyrir því að við felum þessari stofnun frekari verkefni  en talin eru upp í frumvarpinu í sinni núverandi mynd. Ég mun skoða það mjög gaumgæfilega hvort einhver samstaða náist um þessar hugmyndir mínar af því að ég tel líka að þær yrðu mjög mikilvægur þáttur í að fullgilda samning Sameinuðu þjóðanna um réttindi fatlaðs fólks.

Svo ég láti nú þessu máli mínu lokið þá er ég í lokin með eina mjög formlega athugasemd sem varðar skipan í þessa stjórn og þessi skilyrði um að það eigi ekki að endurnýja stjórnina of mikið og of hratt, að það eigi alltaf að vera a.m.k. þrír í stjórninni sem hafi einhverja reynslu af því að vera í henni þótt vissulega sé undanþága fyrir því fyrsta árið að skipa megi fimm nýja. Ég er pínu hikandi við að hafa þetta svona afgerandi, sérstaklega í annarri umferð þar sem talað er um að a.m.k. tveir ef ekki þrír þurfi að halda stöðu sinni. Ég skil mjög vel rökin fyrir því að hafa samfellu í stjórninni, stofnanaminni og allt þetta, og það er vissulega óþægilegt ef of mikil skipti eru á fólki. En það er heldur ekki loku fyrir það skotið að það geti samt sem áður reynst nauðsynlegt að hafa fleiri nýja út af ýmsum ástæðum. Kannski er fólk ekki að standa sig nógu vel, kannski kemur eitthvað upp á og þá eru þetta ekki það margar manneskjur. Ég velti fyrir mér hvort það megi kannski mýkja aðeins þessi skilyrði og tala um „að jafnaði“ eða eitthvað álíka til að við lendum ekki í tómum vandræðum ef þær aðstæður koma upp að ekki er unnt að uppfylla lögin. Þá erum við í raun bara að búa til aðstæður þar sem við þurfum að brjóta lögin, breyta þeim eða hvað það nú er. Mér finnst það kannski bara óþarfi, þrátt fyrir að ég sé sammála markmiðinu.

###

Virðulegi forseti. Ég þakka hæstv. ráðherra fyrir svarið. Ég spyr um persónulega talsmenn vegna þess að til þess að við getum fullgilt samning Sameinuðu þjóðanna um réttindi fatlaðs fólks þá þarf að vera jafnt aðgengi að persónulegum talsmönnum. Ef þeir fá ekki greitt fyrir vinnu sína er ekki jafnt aðgengi að þeim vegna þess að það geta ekki allir reitt sig á fjölskyldu eða aðstandendur eða eitthvað slíkt til að sinna þessu mikilvæga hlutverki sem felur í sér að fólk með skerta getu til að taka ákvarðanir geti fengið aðstoð við ákvarðanatöku í staðinn fyrir að harðasta leiðin sé farin sem er að taka af því réttinn til ákvarðanatöku.

Annað mikilvægt mál þessu tengt er talsmenn eða stuðningur við fólk sem hefur verið vistað á geðdeild. Það er líka hópur sem ég tel að væri rétt að nyti meira sjálfstæðis heldur en hann gerir, fólk sem veitir lögfræðilega ráðgjöf gagnvart þeim sem hafa verið sviptir frelsi inn á geðdeild. Ég vil spyrja hæstv. forsætisráðherra hvað henni finnist um þá hugmynd að slíkir talsmenn, rétt eins og réttindagæslumenn fatlaðs fólks, gætu átt heima undir sjálfstæðri mannréttindastofnun frekar en í því fyrirkomulagi sem þeir eru í núna.

###

Forseti. Ég þakka hæstv. ráðherra fyrir framsöguna. Ég er með nokkrar spurningar varðandi þetta frumvarp. Í fyrsta lagi langaði mig að spyrja: Hvernig stendur á því að fulltrúar eins og Geðhjálp séu ekki hluti af þeim hagsmunaaðilum sem eiga að hafa sæti í ráðgjafarnefndinni sem tilgreind er í 6. gr.? Ég nefni þetta sérstaklega vegna þess að fólk með geðsjúkdóma hefur í raun sætt töluvert miklum brotum á mannréttindum í gegnum tíðina hérna á Íslandi. Það er enn þá þannig að það er ekki heimild í lögum fyrir mörgum af þeim þvingunaraðgerðum sem þessi hópur er beittur inni á geðheilbrigðisstofnunum á Íslandi. Hvers vegna eru ekki fulltrúar frá þessum stóra og mikilvæga hópi þegar kemur að mannréttindavernd inni í þessum ráðgjafarhópi?

Síðan vildi ég líka spyrja, vegna þess að persónulegir talsmenn eru einhvern veginn settir inn í þessi lög líka að hluta: Er einhver vinna í undirbúningi til að persónulegir talsmenn fatlaðs fólks fái fljótlega að fara að fá greitt fyrir vinnu sína?

###

Virðulegur forseti. Jú, lögum er einmitt hægt að breyta. Með þessu frumvarpi stendur til að viðurkenna að það að vernda hvali er umhverfismál, mjög mikilvægt sjálfbærni- og umhverfismál. Þar af leiðandi á þetta heima í umhverfis- og samgöngunefnd. Það er bara augljóst, virðulegi forseti. Það er ekki skýrt af þingskapalögum að eitthvað annað eigi við heldur en nákvæmlega það markmið sem við viljum ná með þessu frumvarpi og það eru umhverfismarkmið, það eru sjálfbærnimarkmið. Það á heima í annarri nefnd en atvinnuveganefnd, burt séð frá því hvort það séu til einhver lög um hvalveiðar eða ekki og einmitt það; það má breyta atvinnugreinum með löggjöf, það má breyta heimildum fólks til að stunda ákveðna atvinnu með löggjöf. Það er nú það eina sem við erum að leggja til hér. En það er á forsendum umhverfisverndar og þar af leiðandi á þetta heima í nefndinni sem fer með umhverfismál.

###

Virðulegur forseti. Hæstv. forseti vísar til 13. gr. þingskapalaga fyrir þeirri ákvörðun sinni að heimila ekki flutningsmanni að senda málið í þá nefnd sem flutningsmanni finnst viðeigandi að senda málið í. Að mati þeirrar sem hér stendur þyrftu rökin að vera töluvert meira afgerandi en þau eru þegar við lítum á þetta ákvæði þingskapalaga vegna þess að þar er einfaldlega verið að tala um verksvið hverrar nefndar fyrir sig. Ég held að allir sanngjarnir aðilar gætu komið sér saman um að það er alla vega hvergi alveg skýrt í hvora nefndina þetta ætti að fara. Annars vegar kemur fram að í atvinnuveganefnd sé fjallað um sjávarútvegsmál og nýtingu auðlinda á grundvelli rannsókna og ráðgjafar. Við erum hins vegar að leggja til að hætta að nýta hvali sem auðlind. Síðan er það umhverfis- og samgöngunefnd og þar er talað um umhverfismál — hvalir eru umhverfismál — ráðgjöf, verndun og sjálfbærni á sviði auðlindamála almennt, eitthvað sem við erum hér að vísa í að eigi auðvitað við. Þegar það er ekki svona augljóst, eins og hæstv. forseti virðist halda fram, er mjög skrýtið að verða ekki við einföldum og skiljanlegum óskum flutningsmanns.

###

Virðulegur forseti. Það er auðvitað eðli málsins samkvæmt nákvæmlega það sem gerist ef Samkeppniseftirlitið er sameinað við aðra stofnun, það er lagt niður í núverandi mynd. Hæstv. ráðherra fullvissar þá sem hér stendur um að það verði staðið vel að samkeppniseftirliti hér eftir sem hingað til en ég hlýt að spyrja hvernig á því standi að ekkert hafi verið gert til að styrkja Samkeppniseftirlitið í öll þessi ár sem það hefur verið til. Eins og staðan er núna hafa stöðugildi í þessari stofnun í raun ekkert breyst frá því að hún hóf störf fyrir næstum því 20 árum síðan en í millitíðinni hefur umfang þess sem Samkeppniseftirlitið á að hafa eftirlit með margfaldast.

Ég vil því spyrja hæstv. ráðherra: Hvernig stendur á því að ekki hefur verið aukið við stöðugildi Samkeppniseftirlitsins í allan þennan tíma þrátt fyrir gríðarlegan vöxt í viðskiptalífinu og þörf fyrir að fylgjast vel með? Sömuleiðis hvort ekki komi til greina að rukka fyrirtækin sem sæta þurfa eftirliti fyrir eftirlitið til að styrkja megi þessa stofnun.

###

Virðulegur forseti. Nýlega kom fram í máli Páls Gunnars Pálssonar, forstjóra Samkeppniseftirlitsins, að stofnunin gæti vegna skorts á mannafla einungis varið um 10% af tíma sínum í að rannsaka misnotkun fyrirtækja á markaðsráðandi stöðu á Íslandi. Páll Gunnar benti réttilega á að þessi staða væri óásættanleg í því fákeppnisumhverfi sem við búum við á Íslandi og að réttara væri að stofnunin hefði bolmagn til að eyða hið minnsta 40% af tíma sínum í slíkar rannsóknir.

Mikilvægi þess að Samkeppniseftirlitið geti sinnt frumkvæðisathugunum af þessu tagi kristallast í nýlegri ákvörðun stofnunarinnar um að Samskip hafi brotið með alvarlegum hætti gegn samkeppnislögum og ákvæðum EES-samningsins með ólögmætu samráði við Eimskip. Samkeppniseftirlitið ákvað við rannsókn málsins að leggja 4,2 milljarða kr. stjórnvaldssekt á Samskip vegna þessara brota og annarra. Áður hafði Eimskip viðurkennt brot í sama máli og greitt stjórnvaldssekt að fjárhæð 1,5 milljarðar kr. Þetta er stærsta samkeppnismál sögunnar hvað umfang og áhrif málsins varðar. Umfang skaðans vegna þessa samráðs á reyndar enn eftir að koma fyllilega í ljós. Þó er ljóst að það hafði áhrif á allt efnahagskerfi landsins, allt frá vöruverði á nauðsynjavörum til hækkandi afborgana fólks á húsnæðislánum.

Forseti. Í stjórnarsáttmála ríkisstjórnarinnar má finna fyrirætlanir um að sameina samkeppniseftirlitið og Neytendastofu með möguleika á að sameina jafnvel fleiri stofnanir undir sama hatt. Ég er stórlega efins um að slík sameining verði til þess að efla Samkeppniseftirlitið enda hafa þau sem finna Samkeppniseftirlitinu flest til foráttu verið helstu talsmenn þess að leggja stofnunina niður í núverandi mynd. Ég vil því spyrja hæstv. ráðherra hvort ekki væri réttara að styrkja Samkeppniseftirlitið verulega í sinni núverandi mynd í stað þess að leggja það niður.

###

Kæru áheyrendur. Það er ákveðið leikrit í gangi. Leikrit sem við getum kallað: Hin stórkostlegu lífskjör almennings á Íslandi. Í leikritinu er því haldið fram að hvergi séu lífskjörin jafn góð og hér, að mesti jöfnuðurinn sé á Íslandi, að við búum í sterku velferðarríki jafnra tækifæra, að launin séu hæst á Íslandi og það sé bara frekar ódýrt að versla í matinn hérna, að verðbólga sé bara tímabundin boðflenna sem fer alveg að fara og kemur örugglega aldrei aftur vegna þess að íslenska krónan er frábær gjaldmiðill sem þarf bara smá stöðugleika og styrka hendi Sjálfstæðisflokksins til að jafna sig. Vondu karlarnir í þessu leikriti eru vanþakkláta launafólkið sem skilur ekki hvað það hefur það ógeðslega gott, þykist ekki sjá veisluna og heimtar enn þá hærri laun. Það er frekjunni í þeim að kenna að Seðlabankinn neyðist til að hækka stýrivexti 14 sinnum í röð.

Þetta leikrit glymur sífellu í eyrum okkar héðan úr þessum ræðustól, rétt í þessu, í fjölmiðlum og hvar sem hægt er að troða því að. Leikararnir koma víðs vegar að úr samfélaginu og styrktaraðilarnir eru fjársterkir og voldugir viðskiptamenn. Samtök atvinnulífsins tilnefna handritshöfunda og SFS hafa átt nokkra góða leikstjóra líka. Og það veitir sannarlega ekki af öflugum styrktaraðilum því það kostar talsverða orku og peninga að sannfæra okkur hin um að leikritið sé enginn skáldskapur heldur hinn eini sanni veruleiki okkar allra og hver sá sem öðru heldur fram sé annaðhvort vanþakklátur vitleysingur eins og hv. þm. Björn Leví Gunnarsson, nú eða öfundsjúkur öfgamaður sem vilji ýta undir pólaríseringu í samfélaginu.

En ef við skyggnumst á bak við tjöldin á þessari rándýru leiksýningu blasir raunveruleikinn við. Ísland er eitt dýrasta land í heimi og þó að launin hér á landi séu vissulega há er launakostnaður íslenskra fyrirtækja ekki hár í alþjóðlegum samanburði. Reyndar er hagnaðarhlutfall fyrirtækjanna hér á landi svo hátt að flest bendir til þess að þrálát verðbólga sé alls ekki af völdum freka launafólksins heldur vegna ofsafenginna verðhækkana fyrirtækja sem gengu á lagið í Covid og hækkuðu verð langt umfram það sem nauðsynlegt er og halda því áfram. Við sjáum líka að misskipting auðs á Íslandi fer ört vaxandi. Kaupmáttur almennings rýrnar jafnt og þétt og hlutfall þeirra sem eiga erfitt með að ná endum saman er að nálgast um helming þjóðarinnar. Tæplega 50.000 manneskjur á Íslandi búa við fátækt á meðan ríkustu 10% landsmanna auka hreina eign sína um hundruð milljarða á hverju ári í skjóli fákeppni og lágra fjármagnstekjuskatta.

Ísland er nefnilega velferðarríki fyrir fjármagnseigendur. Hvar annars staðar en á Íslandi fengi Samherji, sem græddi 14,3 milljarða í fyrra á nýtingu á sameiginlegri auðlind þjóðarinnar, líka 110 millj. kr. gjöf frá sömu skattgreiðendum til að skipta um vél í einum bát?

Forseti. Þegar áhorfendum fer að leiðast gamla sjóið og fara að sjá í gegnum plottið er alltaf hægt að búa til smá drama. Það er hægt að rífast um kvalafull dráp á hvölum, það er hægt að nöldra aðeins um virkjanir og henda bjargarlausu flóttafólki á götuna. Drama — allt til þess að breiða yfir það að ríkisstjórnin strandaði á eigin stefnuleysi, að formennirnir eru komnir í björgunarbátana og róa sitt í hvora áttina, allt til þess að fela það að ríkisstjórnin átti sjálf stóran þátt í að skapa verðbólguna með því að eyða fúlgum fjár í að auka eftirspurn eftir íbúðarhúsnæði en gera lítið sem ekkert til að auka framboðið. Allt til þess að breiða yfir það að ríkisstjórnin hefur nákvæmlega ekkert brugðist við þeim gríðarlegu áhrifum sem sprenging í komu ferðafólks hefur haft á húsnæðismarkaðinn og verðlagið í landinu. Allt er þetta drama til að sannfæra okkur um að almenningur eigi að samþykkja hækkandi vaxtakostnað og vöruverð með bros á vör og þakka fyrir og passa að biðja alls ekki um meiri peninga af því að þá verður þetta bara enn þá verra. Allt er þetta drama til að sannfæra okkur um það, sannfæra almenning um að það megi alls ekki hækka skatta á þá sem eru að mokgræða á þessum sama almenningi, það megi alls ekki skattleggja þau sem í raun keyra áfram keyrsluna og viðhalda verðbólgunni því fyrst þá myndi það slá samkeppnishæfni Íslands algerlega út af borðinu, syngja þau í kór.

Samkeppni, já, það er nú eitt. Í þessu leikriti er nefnilega frjáls markaður á Íslandi með öflugri og heilbrigðri samkeppni sem tryggir hag neytenda. Samkeppniseftirlitið er svo í liði með vanþakkláta launafólkinu, vonda fólkinu, vonda karlinum í þessu leikriti. Það er einn helsti óvinur hins óskeikula heilaga markaðar og þarf að hverfa enda þvælist það bara fyrir góðu strákunum sem þurfa að græða á daginn og sigla burt með gámafylli af peningunum okkar á kvöldin. Einhvers staðar þurfa peningarnir jú að vera.

Forseti. Þetta er orðið mjög þreytt leikrit. Drögum tjöldin frá og loftum út.

###
