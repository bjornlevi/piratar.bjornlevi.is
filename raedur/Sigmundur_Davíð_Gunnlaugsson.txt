
Herra forseti. Auðvitað hefur hæstv. dómsmálaráðherra Sjálfstæðisflokksins engar áhyggjur af VG. Þeir hafa ekki haft þær til þessa og þess vegna gengur VG á lagið í hvert einasta sinn og kemst upp með það í hvert einasta sinn, vegna þess að stutta svarið hérna áðan var: Já, við munum bara láta undan þeim áfram í þessum málaflokki. Kannski er það bara í samræmi við stefnu Sjálfstæðisflokksins eins og hún var samþykkt með herkjum á síðasta landsfundi flokksins. En talandi um samráð og að ég sé á einhvern hátt að gagnrýna þetta stórkostlega samráð sem hér átti sér stað til að mynda útlendingastefnuna: Já, það má alveg segja það, þótt ég hafi ekki beinlínis sagt það, en ég get sannarlega gagnrýnt hvernig staðið var að því. Það var með nákvæmlega sama hætti sem útlendingalögin sem allur vandinn byggist á urðu til, þegar þáverandi ráðherra Sjálfstæðisflokksins útvistaði verkefninu í eitthvert allsherjarsamráð sem út úr kom eintóm della. En hafandi fengið svar við fyrri spurningunni þá spyr ég núna eina ferðina enn, herra forseti: Til hvaða öryggisráðstafana hefur verið gripið til vegna innflutnings ríkisstjórnarinnar á hælisleitendum frá Gaza?

###

Herra forseti. Það væri freistandi að blanda sér í umræðurnar sem áttu sér stað hérna rétt áðan og í upphafi, sérstaklega eftir að hæstv. fjármálaráðherra sagði að það væri ekkert mál fyrir þessa ríkisstjórn að spara 80 milljarða sársaukalaust. Ég efast ekki um að hæstv. forseti hefur hlegið inni í sér eins og ég þegar þessi orð féllu, enda er þessi ríkisstjórn auðvitað búin að slá öll met Íslandssögunnar í ríkisútgjöldum en kynnir sig nú sem nýja, einu sinni sem fyrr, eftir sjö ár af metum í útgjöldum, og ætlar að fara að spara.

En hvað um það, ég þarf að spyrja um annað mál, ekki síður stórt mál sem varðar ríkisfjármálin ekki síður en þetta, og það eru útlendingamálin og óstjórnin þar sem kom aðeins til umræðu hérna áðan. Nú þegar nýbúið er að kynna einhvers konar heildaráætlun ríkisstjórnarinnar í útlendingamálum, kostulegt plagg sem var þó kynnt með pompi og prakt á blaðamannafundi og snerist aðallega um að rekja óskalista Vinstri grænna um hvernig mætti auka þjónustu við hælisleitendur og auka aðdráttarafl landsins í þeim efnum, auk hefðbundinnar froðu, en rétt í lokin var getið um það að Sjálfstæðisflokkurinn fengi að klára nýtt lítið útlendingamál, breytingar á útlendingalögum. Svo kom á daginn, eins og allir gátu séð fyrir, að þingflokkur Vinstri grænna átti í erfiðleikum með þetta og hingað kom hv. þingflokksformaður þeirra og útskýrði að aðalatriðið væri að byrja á Vinstri grænu atriðunum. Menn þar gætu ekki sætt sig alveg við allt í frumvarpi hæstv. dómsmálaráðherra.

Þá spyr ég hæstv. dómsmálaráðherra: Hefur þetta engin áhrif á samstarf við Vinstrihreyfinguna – grænt framboð? Mun Sjálfstæðisflokkurinn einu sinni sem oftar láta leiða sig, draga sig í að framfylgja öllu því sem VG vill, fáandi ekkert í staðinn?

###

Herra forseti. Fyrst varðandi þetta síðasta. Mér skilst að Svíar hafi tekið á móti einhverjum dvalarleyfishöfum sem höfðu komið til Svíþjóðar áður og þá var einmitt sænsku leyniþjónustunni SÄPO falið að rannsaka bakgrunn þess fólks og hvað það hefði verið að aðhafast. En ég heyri ekki á hæstv. ráðherra að það sé mikið um slíkar athuganir eða öryggisráðstafanir af hálfu íslenskra stjórnvalda. Hér vísar hæstv. ráðherra bara í stofnun sem starfar auðvitað á grunni handónýtra laga, útlendingalaganna, sem ekki hafa verið sýndir neinir alvörutilburðir til að laga. Nýjasta dæmið er auðvitað litla útlendingafrumvarpið númer tvö frá Sjálfstæðisflokknum. Það er komið allt í uppnám eftir að Vinstri grænir ákváðu að hleypa því ekkert endilega í gegn. Ég ítreka þó spurninguna sem enn er ósvarað: Hvernig sér hæstv. ráðherra fyrir sér framhaldið hvað þetta varðar? Eru einhver mörk? Mun á einhverjum tímapunkti vera ákveðið að fjölskyldusameiningum sé lokið eða veltur þetta svona áfram um fyrirsjáanlega framtíð?

###

Herra forseti. Í ljósi þess að hæstv. utanríkisráðherra og ríkisstjórnin hafa ákveðið að fara aðra leið en önnur Norðurlönd a.m.k. og kannski flest Evrópulönd varðandi aðstoð við fólk á Gaza-svæðinu og flytja fólk hingað í nafni svokallaðrar fjölskyldusameiningar frekar en að leggja áherslu á að senda til að mynda lyf og önnur hjálpargögn, eins og ég hef lagt til, í nærumhverfið sem gæti nú kannski hjálpað fleirum, í ljósi þessarar sérstöðu Íslands spyr ég eina ferðina enn: Til hvaða öryggisráðstafana hefur verið gripið hvað þetta varðar, til að komast að raun um það hverjir eigi raunverulega í hlut og hvaða ráðstafanir aðrar þurfi að gera samhliða móttökunni? Ég hef áður nefnt t.d. dæmið af Þýskalandi en þýsk stjórnvöld ákváðu að taka á móti allt að 200 starfsmönnum þýskra hjálparstofnana á Gaza. Þetta starfsfólk þýsku hjálparstofnananna var allt komið til Egyptalands og þar voru tekin viðtöl við það. Að því loknu var einungis helmingnum hleypt til Þýskalands. Hinir þóttu of hættulegir eða of mikil óvissa um hvort rétt væri og óhætt að taka við þeim. Því spyr ég eina ferðina enn: Til hvaða slíkra ráðstafana, hvaða öryggisráðstafana, hafa íslensk stjórnvöld gripið, hæstv. ráðherra og hans ráðuneyti eða aðrir? Einnig spyr ég hvað standi til hvað framhaldið varðar. Er von á því að ráðuneytið muni hafa forgöngu um að sækja þarna enn fleira fólk og svo í framhaldinu bjóða upp á enn frekari fjölskyldusameiningar, þ.e. eru einhver mörk á því hvenær þessu verkefni eigi að ljúka eða hvernig eða verður þetta viðvarandi um fyrirsjáanlega framtíð?

###

Herra forseti. Eins og hæstv. forseta og hv. þingmönnum er kunnugt er Alþingi í miklum vanda þessa dagana. Sá vandi heitir ríkisstjórnin, sem við vitum aldrei hvort er að koma eða fara. Ég tek t.d. undir með hv. þm. Teiti Birni Einarssyni frá því hér áðan um áhyggjur af því sem hæstv. matvælaráðherra virðist nú vera að áforma um enn eina sóknina gegn íslenskum landbúnaði. En hvað ætla hinir stjórnarflokkarnir að gera í því? Það er ekki vitað. Eins er algjör óvissa uppi um ásælni óbyggðanefndar, fjármálaráðherra eða fjármálaráðuneytisins í land, í sókn gegn eignarrétti bænda. Við vitum ekki hvað verður ofan á þar. Hæstv. ráðherra hefur ekki svarað því.

Mest áberandi er auðvitað þessa dagana algjört stjórnleysi í útlendingamálum. Fyrir skömmu var kynnt nýtt plan, mikil áform, heildaráform um samstöðu ríkisstjórnarinnar í því hvernig ætti að takast á við þennan málaflokk. Að langmestu leyti snerist þetta um áhugamál Vinstrihreyfingarinnar – græns framboðs um að auka þjónustu og búa til nýtt aðdráttarafl en Sjálfstæðismenn áttu þó að fá að leggja fram í enn eitt skiptið litla útlendingamál sitt númer tvö. Nú hafa Vinstri grænir, eða a.m.k. þingflokksformaður þeirra, tilkynnt að það sé ekki alveg víst að það fari í gegn. Og hvers er að vænta, herra forseti, hvað þennan málaflokk varðar, þennan aðkallandi málaflokk, þegar það endurtekur sig aftur og aftur að haldnar eru einhverjar kynningar um samstöðu ríkisstjórnarinnar og stórkostleg áform og svo kemur á daginn að menn eru ekki sammála um nokkurn skapaðan hlut? Það er sérstakt áhyggjuefni því að það má engan tíma missa og mér sýnist ljóst, herra forseti, að þessi ríkisstjórn mun ekki á nokkurn hátt leysa úr þessum vanda.

###

Frú forseti. Ég skil ekki enn afstöðu Sjálfstæðisflokksins í þessu máli því að orðin eru oft svo ólík gjörðunum. Sjálfstæðisflokkurinn lék aðalhlutverkið, hann skrifaði handritið, hann skrifaði lögin og dansana þótt hæstv. forsætisráðherra hafi hugsanlega séð um leikstjórn síðustu árin. Meira að segja landsfundur Sjálfstæðismanna minnti þá á að kannski væru einhverjir menn þar að gerast aðeins of lokaðir í þessum málaflokki og samþykkti stefnu undir yfirskriftinni Bjóðum þau velkomin. En hvað um það, ef Sjálfstæðisflokkurinn ætlar eins og Samfylkingin að skipta um áherslur í þessu þá fagna ég því. Ég hins vegar bið um skýrari svör við spurningum mínum um öryggisráðstafanir. Er það svo að íslensk stjórnvöld hafi sent egypskum stjórnvöldum einhvern lista yfir fólk sem stjórnvöld þar í landi hafa hugsanlega ekki hugmynd um hvert er og hafa íslensk stjórnvöld samhliða því sent ísraelskum stjórnvöldum lista yfir það fólk sem til stendur að flytja til Íslands?

###

Frú forseti. Eftir orðaskiptin hérna áðan langar mig að leggja til við hæstv. ráðherra að hann leiti ekki í furðulegustu útskýringu eða afsökun sem fram hefur komið um vandræðagang Sjálfstæðisflokksins í útlendingamálum; að það sé allt þinginu að kenna. Ég held að flokkurinn ætti að líta sér nær og velta því fyrir sér hvernig á því standi að hann hafði ekki náð neinu fram þrátt fyrir að hafa verið boðin aðstoð ítrekað. Sjálfstæðisflokkurinn vissi það vel að jafnvel þótt Vinstri grænir legðust gegn litla útlendingamálinu hans þá yrði hægt að ná meiri hluta á þinginu og þeir gerðu að eigin frumkvæði breytingar á málinu, ítrekað, þynntu það út þar til það varð nánast að engu og svo kom hæstv. félagsmálaráðherra og drap það litla sem þó hafði náðst í gegn hjá þeim.

En nú ætla ég að spyrja hæstv. ráðherra út í afstöðu flokksins og hæstv. ráðherra núna og hvaða framhalds sé að vænta. Hæstv. utanríkisráðherra lýsti því nýverið yfir að ekki yrði ráðist í frekari aðgerðir varðandi fjölskyldusameiningar fyrr en búið væri að fara yfir málaflokkinn í heild. Ekkert er að frétta af því. Engu að síður hafa embættismenn nú verið sendir til Kaíró í Egyptalandi og litlum sögum fer af störfum þeirra þar. Eins og hæstv. ráðherra hefur nefnt er Ísland eina landið sem hefur ráðist í fjölskyldusameiningar eftir hryðjuverkin 7. október og ég hef áður spurt hæstv. ráðherra þessarar spurningar og ítreka hana nú því að svör hafi ekki borist: Hvaða öryggisráðstafanir hafa íslensk stjórnvöld gert af þessu tilefni? Ég hef nefnt dæmið af Þjóðverjum sem hugðust taka á móti allt að 200 starfsmönnum þýskra hjálparstofnana af Gaza. Þeir voru komnir til Kaíró en eftir viðtöl var einungis helmingnum hleypt til Þýskalands, hinir þóttu of hættulegir. Til hvaða öryggisráðstafana grípa íslensk stjórnvöld nú samhliða ákvörðunum um fjölskyldusameiningar og flutning fólks hingað?

###

Frú forseti. Það var áhugavert að heyra vangaveltur hv. þm. Bergþórs Ólasonar hér áðan um tilurð málsins. Þetta er eitthvað sem menn hljóta að velta fyrir sér eftir að þetta hefur fengið að liggja í dvala í 30 ár og í rauninni orðið allt of seint fyrir ESB eða ESA núna að ætla að fara að krefjast innleiðingar, hvað þá að í því felist einhver hótun um að Íslendingar geti bara annars verið reknir úr EES-samningnum, sem enginn hefur hótað nema kannski helstu stuðningsmenn þessa máls í stjórnarflokkum, Samfylkingu, Viðreisn og Pírötum. Það eru ýmsir sem hafa látið glepjast af þessu. En ég fór að velta fyrir mér hvort það gæti verið hugsanlegt að þetta mál væri ekki aðeins stutt af Samfylkingunni heldur hefði það á einn eða annan hátt orðið til í Samfylkingunni. En það er eitt af því sem við vitum ekki. Það er svo margt sem við vitum ekki um fyrri stig þessa máls fyrr en það allt í einu dúkkaði upp. En vonandi, ef umræða heldur áfram í nefndinni og annars staðar, getum við þá komist til botns í því. — Ég hélt að ég ætti hér tíu mínútur, frú forseti.

Ég ætlaði aðeins að rekja hvað þessi áformaða innleiðing, sem sagt viðbót við bókun 35, líkist á margan hátt því hvernig stjórnvöld, þessi ríkisstjórn ekki hvað síst, hafa gefið frá sér að því er virðist óvart völd yfir hinum ýmsu málaflokkum og talið okkur trú um að þetta væri bara eitthvert tæknilegt atriði, þetta skipti engu máli, það yrði bara að klára þetta, það væri ekki annar kostur í stöðunni. Svo þegar búið er að innleiða eða búið er að fullgilda eða lögleiða koma afleiðingarnar í ljós og þá svara menn því bara til: Ja, þetta er bara svona, við erum skuldbundin. Eitt af þessum málum er auðvitað flugmálið sem töluvert var rætt hér og svo bara afgreitt einn, tveir og þrír á þeim forsendum að Ísland hefði fengið einhverjar undanþágur. Þetta voru ekki undanþágur. Samt gerðust menn svo ósvífnir að halda því fram, þess vegna væri ekkert mál að samþykkja þetta mál, mál sem ráðherrar höfðu margir varað við og að eigin sögn haldið 200 fundi til að reyna að koma í veg fyrir. 200 fundi. Svo allt í einu snerist þeim hugur og ákváðu bara að henda þessu í gegn, gegn því að fá hvað, afslátt í tvö, þrjú ár? Svo tekur þetta hræðilega regluverk hér gildi að fullu, regluverk sem mun bitna sérstaklega á Íslendingum.

Þetta er alltaf svona, frú forseti. Það er byrjað á því stundum að þykjast ætla að verjast eitthvað, vera fastur fyrir. Svo gengur mönnum það eitthvað erfiðlega. Þá er umvent og sagt: Þetta skiptir í rauninni engu máli, við erum búin að fá sérstakar lausnir, klárið þetta bara. Þetta veldur mér áhyggjum. Ef þetta mál yrði einhvern tímann klárað þá fengjum við nægar ástæður til að hafa áhyggjur næstu árin.

Þetta er sem sagt það sem ég ætlaði að tala um í tíu mínútur en af því að ég hef svo skamman tíma eftir þá vil ég einfaldlega árétta það, frú forseti, í framhaldi af umræðunni um þetta mál hér, að við hljótum að geta leyft okkur, Alþingi Íslendinga, að hafa meira sjálfstraust annars vegar gagnvart samstarfinu í EES en líka bara trú á okkur sjálfum að geta sett hér almennileg lög sem henta íslenskum aðstæðum en þurfa ekki að fá þetta í bögglapósti og stimpla bara hér, fá þetta allt á færibandinu og þora ekki einu sinni að gera athugasemd. Ekki skortir nú bögglana sem streyma á því færibandi.

Þetta ætla ég að skilja eftir hérna í lok þessarar skýrsluumræðu: Alþingi Íslendinga, og ég tala nú ekki um þessi ríkisstjórn sem við sitjum uppi með núna, þarf meira sjálfstraust.

###

Herra forseti. Hér ræðum við nokkuð nýstárlega nálgun í framlagningu máls, en ég geri ráð fyrir að þetta eigi að vera einhvers konar undanfari framlagningar, þ.e. að byrja á að kynna okkur þingheimi skýrslu. Hún er reyndar ekkert mjög löng, þetta er bara svona eins og meðalfrumvarp, meðalgreinargerð, en virðist fyrst og fremst og kannski eingöngu til þess ætluð að reyna að mýkja aðeins mannskapinn, draga úr andspyrnu eða hugsanlega að hvetja til dáða helstu talsmenn þessa máls sem eru ekki innan ríkisstjórnarinnar, að frátöldum þeim hæstv. ráðherra sem leggur þetta fram. Þeir sem helst hafa fagnað þessari skýrslu, þessum pésa hér, eru hv. þingmenn Samfylkingarinnar og Viðreisnar, Evrópusambandsflokka, sem gleðjast mjög yfir þeim áróðri sem hér birtist. En fulltrúar stjórnarflokkanna hafa verið svona kannski tregari til að fagna þessu þótt hv. formaður utanríkismálanefndar hafi eiginlega eðli máls samkvæmt lagt nokkur orð í belg.

Það sem mér finnst þó sérlega skrýtið við þessa skýrslu, þessa einhliða skýrslu eins og ég nefndi, er að þar er í engu getið um sögu málsins á meðan það sneri á hinn veginn, á meðan Ísland var að verjast. Þáverandi utanríkisráðherra á síðasta kjörtímabili gerði það, að mér skilst, af talsverðri festu, talaði máli Íslands og útskýrði með aðstoð sérfræðinganna og embættismannanna hvers vegna Ísland ætti ekki að breyta innleiðingu 35. bókunar við EES-samninginn. Við höfum enn ekki fengið þessi skjöl afhent. Ég hef áður og á undanförnum árum beðið um þau í utanríkismálanefnd, það hefur nú alltaf eitthvað dregist en ég er búinn að ítreka beiðni um það. Það hlýtur að vera eðlileg krafa fyrir nefndarmenn í utanríkismálanefnd að þeir fái upplýsingar frá hinu opinbera um gögn þess máls sem verið er að ræða. Hv. þm. Bergþór Ólason hafði áður ítrekað beðið um þessi gögn en fengið þau svör að þau yrðu ekki afhent honum. En ég sé ekki annað en að það beri að afhenda a.m.k. þingmönnum utanríkismálanefndar þessi gögn og auðvitað ætti að afhenda þau hvaða þingmanni sem er og í rauninni hefðu þau átt að birtast í þessari skýrslu fremur en að hér sé sett inn eitthvert áróðursplagg, einhliða áróðursplagg til að undirbúa frumvarpið.

Það er með öðrum orðum ljóst að því er virðist að ríkisstjórnin er búin að skipta um lið. Á síðasta kjörtímabili barðist hún með Íslandsliðinu gagnvart þrýstingi frá Evrópusambandinu eða ESA, sem eru í rauninni auðvitað náskyldir hlutir. Nú hefur þessi sama ríkisstjórn og talaði máli okkar Íslendinga skipt um lið, leggur hér fram fyrir Alþingi Íslendinga rök Evrópusambandsins um það að við verðum að hlýða. Við verðum að gefa eftir. Við verðum að láta undan og þetta er ekki í fyrsta skipti sem okkur er sagt það hér á Alþingi að það sé nú betra fyrir okkur að hlýða ESA og Evrópusambandinu.

Þá kemur alltaf upp þessi furðulega umræða að ef menn vilji gera einhverja athugasemd við EES-samninginn eða afleiðingar hans eða hafa varann á varðandi einhverjar innleiðingar eða breytingar þá séu hinir sömu bara á móti EES-samningnum. Þetta er alveg furðuleg nálgun og heyrist hér mjög oft. En eins og hv. þm. Bergþór Ólason benti á áðan þá er þessi málflutningur einmitt til þess fallinn að veikja EES-samninginn því að ef túlkun okkar fer að verða sú að við verðum bara að láta undan, við verðum að hlýða, við séum ekki á neinum jafnræðisgrundvelli í þessu samstarfi og það að kvarta eða tefja geti bara orðið til þess að okkur verði hent út, þá fara fleiri að velta fyrir sér hvort þetta sé svo góð hugmynd.

Þess vegna tel ég að þeir sem raunverulega vilja verja EES-samninginn eigi að gera það með því að vera reiðubúnir til að ræða það sem betur megi fara og gagnrýna þegar þörf er á því. Og nú er sannarlega þörf á gagnrýni því hér er beinlínis lagt til að fullveldi landsins og vald Alþingis verði skert. Þetta hafa margir bent á, m.a. dómarar, fyrrverandi hæstaréttardómari og sérfræðingar aðrir og þeirri gagnrýni hefur í engu verið svarað hér. Við heyrum sama gamla svarið sem var einhvern veginn á þá leið að það yrði áfram hægt að geta sérstaklega um það þegar lög væru sett ef þetta ætti ekki að gilda um þau lög. Þá hlýtur maður að velta fyrir sér muninum á de jure og de facto eða einfaldlega muninum á því sem menn segja að sé hægt og því sem er hægt í raun og veru. Telur einhver, frú forseti, að þetta þing eins og það er skipað núna og í ljósi þess sem hér er borið á borð fyrir okkur myndi nokkurn tímann þora því eða vilja yfir höfuð setja slíkt sérákvæði í lög? Í fyrsta lagi náttúrlega myndu menn líklega ekki hafa rænu á því. Í öðru lagi myndu embættismennirnir vara þá á við og í þriðja lagi kæmu hér þingmenn segðu: Heyrðu, þið getið ekki leyft ykkur að setja inn svona ákvæði, þið eruð að stefna EES-samningnum í hættu.

Það er nefnilega málið. Hér eru menn farnir að lifa í ótta við EES-samninginn svoleiðis að eitthvað ákvæði um að Ísland geti ákveðið að setja inn reglu um að tiltekin lög eigi að vera undanskilin þessu hefur ákaflega litla praktíska þýðingu, fyrir utan það að hver yrðu viðbrögðin frá ESA eða Evrópusambandinu? Þau myndu einfaldlega benda á að þessi lög samræmist ekki reglum ESB. Þetta getur skipt máli, t.d. þegar er neyðarástand, þegar þarf að setja lög í skyndi, neyðarlög jafnvel. Við getum rétt ímyndað okkur hvort þetta hefði ekki bundið hendur okkar eða a.m.k. þvælst fyrir okkur þegar við vorum að taka á stóru ágreiningsefnunum við Evrópusambandið og Evrópusambandslöndin hér á liðnum árum. Að sjálfsögðu hefði það gert það og það hefði verið vatn á myllu þeirra sem íslensk stjórnvöld áttu í útistöðum við, hvort sem það var í málum eins og Icesave eða við vogunarsjóðina sem stöðugt hótuðu okkur að beita Evrópusambandslögum gegn okkur í þeim ágreiningi sem þá var uppi. Þið getið rétt ímyndað ykkur það ef þeir hefðu getað vísað í þetta: Sjáið, þið berið fyrir ykkur einhver lög hérna en þetta eru Evrópulögin og þau eru æðri þessum heimatilbúnu lögum ykkar.

Þetta mun að sjálfsögðu líka veikja varnir okkar hvað varðar færibandið og þessar endalausu innleiðingar sem eru náttúrlega löngu farnar úr böndunum, fyrir utan alla blýfyllinguna eða gullhúðunina eða hvað menn vilja kalla það á þessum reglum. Þetta með öðrum orðum eykur vald kerfisins og evrópsks kerfis, erlends kerfis, erlends valds.

Það er svolítið merkilegt að mér finnst margar aðrar þjóðir, jafnvel aðildarlönd Evrópusambandsins, vera ófeimnari við að verjast ágangi ESB. Fjöldi Evrópusambandsþjóða hefur reynt að standa í lappirnar og staðið í ágreiningi við ESB, valdsækni þess er náttúrlega vel þekkt. En hér eru menn allt of oft allt of litlir í sér þótt við séum ekki einu sinni aðilar að Evrópusambandinu. Þannig drögumst við inn í sífellt fleiri málaflokka sem áttu nú ekkert að heyra undir EES-samninginn og um leið vex þessi samningur, þessi lifandi samningur, eins og menn kalla það jafnt og þétt.

En það var ekki að ástæðulausu að bókun 35 var innleidd með þeim hætti sem gert var hér á sínum tíma. Þetta hefur komið fram hjá þeim sem stóðu að gerð EES-samningsins og voru í stjórnmálum á sínum tíma. Þetta gleymdist ekkert, það gleymdist ekki að skrifa allar línurnar og innleiða þetta eins og lagt hafði verið upp með. Nei, þetta var skilið eftir, það ákvæði sem nú á að reyna að troða inn, til þess að standa vörð um fullveldisrétt okkar. Svo koma menn hér og segja: Eruð þið ekki ánægð með að geta fengið ódýrari símtöl í útlöndum og svona? Að sjálfsögðu eru menn ánægðir með það og eitt og annað og margt gott sem fylgir samningum um viðskipti milli landa. En þetta snýst ekki um það. Þetta snýst um að hér stendur til að fara í bága við það sem áður var talið mikilvægt og nauðsynlegt þegar samningurinn var gerður og lúffa gagnvart ESB án þess svo mikið sem að reyna að verjast. Vörnin sem hafði verið skipulögð á síðasta kjörtímabili er horfin, má helst ekki birtast. Í staðinn fáum við þetta einhliða plagg hér.

Og talandi um fullveldi. Hv. þm. Logi Einarsson las einmitt áðan áhugaverðan bút úr þessum bæklingi eða skýrslu. — Hann segist hafa lesið úr grein frá Davíð Þór Björgvinssyni, en sá bútur sem hann las er alla vega í skýrslunni. Ég biðst afsökunar ef hann las upp úr öðru plaggi, en þetta er alla vega að finna hér líka. Ég ætla bara að lesa þrjár setningar af þeim sem hv. þingmaður las. Þetta fylgir því að búið er að útskýra kosti þess að geta stofnað fyrirtæki í öðru landi, vitandi það að þar verði reglurnar eins og heima hjá þér. Og hér segir, með leyfi forseta:

„Þannig á Íslendingur sem nýtir sér réttindi samkvæmt EES-samningnum og flytur til Spánar og stofnar þar fyrirtæki að geta treyst því að reglur ESB gangi framar öðrum spænskum lögum, og mögulegar fullveldisáhyggjur Spánverja standi því ekki í vegi.“

Þetta snýst um fullveldi og fullveldisáhyggjur, í þessu tilviki áhyggjur ESA og Evrópusambandsins af því að einhver lönd séu enn þá með einhverjar fullveldisgrillur. Um leið má þó benda á, af því að hér er nefnt sérstaklega dæmi um að stofna fyrirtæki, að það eru mjög ólíkar reglur eftir löndum um hvað þarf til þess að stofna fyrirtæki. Við höfum oft rætt það hér á Íslandi að það þurfi að auðvelda stofnun fyrirtækja og draga úr skriffinnskunni í kringum það. Evrópusambandið tryggir okkur ekki öllum einföldustu og bestu leiðirnar og það getur bara verið ágætt. Ég  tel að það sé flest sem mæli með því að það sé samkeppni á milli landa, samkeppni um að verða betri og standa sig betur en hin löndin því það hjálpar öllum á endanum, uppbyggileg samkeppni fremur en að öll löndin séu steypt í sama mót. Það mót er oft ekki það einfaldasta og besta, enda sjáum við það af því hversu þungt reglugerðafargan Evrópusambandsins leggst á almenning og atvinnulíf. Það hefur ýmsa kosti en hefur galla líka og við verðum að geta leyft okkur að nýta þau ákvæði samningsins sem eru til þess ætluð að við getum varið sérstöðu okkar þegar á því þarf að halda, að við getum varið það sem hentar okkur og okkar aðstæðum fremur en að vera neydd til að innleiða eitthvað sem hentar allt öðrum.

Þetta er því afskaplega sérkennilegt mál allt saman, að það sé komið frá þessum ríkisstjórnarflokkum, það sé rökstutt með þessum hætti. Hér hafa bæði fulltrúar Sjálfstæðisflokks og Framsóknarflokks gengið alla leið í því að tala fyrir einhverju ESB miðstýringarveldi sem megi alls ekki styggja og helst bara ekki að ræða, af því að ef menn ætla að fara að velta þessu eitthvað fyrir sér þá séu þeir á móti EES-samningnum sem að þeirra mati er heilagur. Þó hefði rökstuðningurinn allur allt eins getað verið fyrir aðild Íslands að Evrópusambandinu þegar maður hlustaði hér fyrr í dag á hv. þingmenn eða hæstv. ráðherra Sjálfstæðisflokks og Framsóknarflokks. Einungis hv. þingmaður Vinstrihreyfingarinnar – græns framboðs, Bjarni Jónsson, virtist átta sig á því hvers konar hætta væri hér á ferð. — Ég bið virðulegan forseta að skrá mig aftur á mælendaskrá.

###

Frú forseti. Ég skil ekkert í því að þessi ríkisstjórn skuli vera orðin föst í því að lifa í stöðugum ótta við EES-samninginn. Við höfum séð þetta henda ítrekað. Svo koma jafnvel rök eins og þessi Viðreisnarrök sem ég vék að áðan um að það sé svo mikilvægt að EES-löggjöfin taki fram yfir þá sem var búin til hér, ef það kemur ágreiningur, vegna þess að hún sé einhvern veginn betri til að vernda rétt almennings. Þetta ber ekki vott um mikið sjálfstraust hvað varðar lagasetningu hér á Alþingi ef menn fara að ímynda sér að aðsenda löggjöfin hljóti að vera betri og þess vegna mikilvægt að vernda hana. En í ljósi svars hæstv. ráðherra minni ég á að forveri hans, sem formaður Sjálfstæðisflokksins, forsætisráðherra og utanríkisráðherra, hefur bent á að það hafi ekki verið að ástæðulausu að 35. gr. var skilin eftir eins og raun var. Þetta hafi verið ákveðið grundvallaratriði hvað varðaði upptöku EES-samningsins á Íslandi.

###

Frú forseti. Það er svo mikið í gangi í stjórnmálunum núna að ég verð að byrja á því að biðja hæstv. ráðherra að útskýra fyrir mér hvað sé eiginlega að gerast hérna. Hvers vegna kemur hæstv. ráðherra, formaður Sjálfstæðisflokksins, og kynnir einhvern rökstuðning sem hljómar nákvæmlega eins og rökstuðningur Viðreisnar í þessu máli og reyndar öðrum Evrópumálum að undanförnu? Ekki kannski Samfylkingarinnar, hún er orðin svona hófsamari í Evrópumálunum. En hér kemur bara heilt plagg með Viðreisnarskýringunum á því hvers vegna við eigum að gefa eftir gagnvart Evrópusambandinu og það í þessu stóra grundvallarmáli sem meira að segja dómarar, meira að segja hæstaréttardómari, hafa bent á að standist ekki stjórnarskrá og það í máli sem utanríkisráðherra í sömu ríkisstjórn, reyndar á fyrra kjörtímabili, hafði reynt að halda uppi vörnum gagnvart Evrópusambandinu með, útskýra hvers vegna við ættum ekki að innleiða þetta. Og nú kemur annar hæstv. utanríkisráðherra og virðist vera búinn að skipta um lið. Er ríkisstjórnin búin að skipta um lið?

###

Frú forseti. Eins og aðrir þingmenn tel ég rétt að byrja á að þakka þeim mikla fjölda fólks sem hefur komið að því að gæta öryggis og bjarga verðmætum og endurbyggja innviði af alveg ótrúlegum krafti og hugkvæmni frá því að hamfarir hófust og ekki hvað síst auðvitað síðustu daga, eins og við höfum fylgst með jafnt og þétt í fjölmiðlum. Ég þakka einnig hæstv. forsætisráðherra fyrir þessa skýrslu sem kannski eðli máls samkvæmt rekur fyrst og fremst atburði liðinna vikna og mánaða. Þó er ástæða að mínu mati til að nota tækifærið og tilefnið til að ræða framhaldið, velta fyrir okkur hvað við getum lært af þessari reynslu en búa okkur undir framhaldið og ræða það m.a. í þessari umræðu.

Nokkrir hafa nefnt mikilvægi þess að draga úr óvissu eins og kostur er og þetta vil ég leggja alveg sérstaka áherslu á, að stjórnvöld dragi upp sviðsmyndir, ólíkar sviðsmyndir og hanni og undirbúi ráðstafanir í samræmi við það. Þessi umræða ætti að vera opinber að sem mestu leyti, þ.e. að fólk geti gert sér grein fyrir og vitað hver viðbrögðin verða, hvað gerist ef ákveðnir atburðir eiga sér stað. Annars vegar dregur það úr óvissu fólks, það sýnir að það sé til staðar plan, það sé áætlun og það sé verið að vinna að því, en hitt er að það leyfir líka gagnrýni. Það býður upp á gagnrýni og jafnvel og kannski alveg sérstaklega þegar verið er að fást við erfið mál þá þurfum við að leyfa gagnrýni og umræðu um bestu leiðirnar. Þannig geti það þá legið fyrir í tæka tíð að málin hafi verið rædd, einhverjir sem kannski voru með betri hugmyndir hafi fengið að koma þeim á framfæri og áætlanir verið lagaðar að því. Ég ætla þingmönnum það ekki í svona máli að festast í því sem þeir töldu fyrst að væri rétt ef betri upplýsingar koma svo í ljós. Þess vegna tel ég að undirbúningur eigi m.a. að miða að því að hleypa fólki að og leyfa umræðu og hugmyndir frekar en að það gerist á lokuðum stöðum í lokuðum hópum.

Við munum líka þurfa að forgangsraða í samræmi við aðstæður, í samræmi við þessa óvæntu og miklu atburði. Ég hef áður nefnt það hér að við höfum kannski ekki verið alveg nógu vel í stakk búin til að takast á við svona áföll, m.a. vegna þess hvernig haldið hefur verið á ríkisfjármálunum, m.a. vegna þess hvernig stjórnleysi hefur ríkt á ákveðnum sviðum í hælisleitendamálum, sem hefur auðvitað óhjákvæmilega áhrif á þetta, í heilbrigðismálunum, allt tengist þetta og ef okkur er alvara með það að ætla að forgangsraða núna í því að takast á við þetta verkefni er ekki um leið hægt að viðhalda stjórnleysi á öðrum sviðum. Þetta er því áminning til stjórnvalda um mikilvægi þess að koma skikki á þá málaflokka og þau svið þar sem stjórnleysi eða óráðsía hefur verið ríkjandi.

Við þurfum einnig að passa upp á að þegar við ráðumst vonandi í þau verkefni sem nauðsynleg eru þá muni ekki kerfistafir koma í veg fyrir að hægt sé að ráðast í framkvæmdir eins hratt og vel og á þarf að halda. Það þarf t.d. og hefur legið fyrir áður en þessir atburðir hófust allir að við þurfum að framleiða meiri orku. Hvers vegna hefur það ekki gengið eftir? Hvers vegna hefur það ekki tekist? Það er búið að hanna — að mjög verulegu leyti er það hönnun, að öðru leyti kannski bara sjálfsprottið — kerfi sem gerir okkur oft og tíðum erfitt að bregðast við í samræmi við tilefnið og í tæka tíð. Það má ekki verða til þess að við náum ekki að gera þær ráðstafanir sem á þarf að halda.

Að lokum, frú forseti, vil ég nefna atriði sem er gríðarlega mikilvægt núna þegar við förum í það að leysa úr vanda Suðurnesjamanna og auðvitað Grindvíkinga alveg sérstaklega. Það er að gætt verði sanngirni og jafnræðis. Ríkisstjórnin hefur kynnt áform um uppkaup eigna og töluverðar athugasemdir borist við þá aðferð sem þar var lagt upp með. Nú skilst mér að einhver bið verði á að við ræðum það mál hér í þinginu. Vonandi er það vegna þess að til standi að taka tillit til þessara athugasemda og þá hlýtur markmiðið að vera það að gæta sanngirni og bæta fólki það tjón sem það hefur orðið fyrir eða kann að verða fyrir á sanngjarnan hátt.

Að öðru leyti lýsi ég ánægju með það að þingið skuli standa saman áfram um úrlausn þessara mála en samstaða þýðir ekki að við eigum ekki að gagnrýna og að við eigum ekki að rökræða lausnirnar og ég vona að við nálgumst það þannig áfram.

###

Herra forseti. Ég þakka hæstv. ráðherra fyrir tiltölulega skýr svör. Það hefur sem sagt á engan hátt verið brugðist við kröfu hæstv. utanríkisráðherra um endurskoðun á kerfinu í heild samhliða því að farið yrði í þær aðgerðir sem nú eru farnar af stað. Þá veltir maður fyrir sér hvers vegna þessi sinnaskipti urðu. Ég veit að hæstv. ráðherra getur hugsanlega ekki svarað því en hann var skýr með að menn ræði nú eitt og annað í þessari ráðherranefnd um útlendingamál, m.a. inngildingu, og kemur engum á óvart að þau ræði meira um inngildingu en aðlögun. Þau hafa eflaust rætt þetta vikum, mánuðum og jafnvel árum saman án þess að mikill árangur hafi náðst.

Eitt í viðbót af viðfangsefnum þessarar nefndar, sem hlýtur að vera það, eru öryggismál því að önnur Evrópuríki hafa tekið öryggismálin mjög föstum tökum í tengslum við þessa atburði. Því spyr ég hæstv. ráðherra: Hvaða ráðstafanir hafa íslensk stjórnvöld gert til að tryggja öryggi?

###

Herra forseti. Í umræðu um hælisleitendur frá Gaza hefur hæstv. utanríkisráðherra verið mjög afdráttarlaus undanfarna daga eða var það og sagði ítrekað og á mjög skýran hátt að það kæmi ekki til greina að fara í slíka aðgerð, þ.e. að sækja fólk á svæðið, enda væri um risaaðgerð að ræða nema áður væri búið að komast að niðurstöðu um einhverjar heildarbreytingar í hælisleitendamálum og í útlendingalöggjöfinni. Hæstv. ráðherra ítrekaði þetta og benti m.a. á að slíkt yrði rætt í ráðherranefnd um útlendingamál þar sem yrði farið yfir stöðuna í hælisleitendamálum í heild þannig að ákvarðanir í þessu efni verði teknar í samhengi við hvaða ráðstafanir verði gerðar til að beita löggjöfinni í heild til að taka á þeirri óstjórn sem hefur verið í málaflokknum.

Nú hefur hæstv. utanríkisráðherra lýst því yfir og raunar hafið framkvæmd þess að sækja fólk á Gaza-svæðið. Því spyr ég hæstv. félagsmálaráðherra: Hvaða breytingar fylgja þessu? Hvaða endurskipulagning á heildarlöggjöf um hælisleitendur og útlendinga hefur verið samþykkt til að gera hæstv. utanríkisráðherra kleift að skipta um skoðun að þessu marki frá því sem var fyrir fáeinum dögum síðan? Hvaða heildarbreytingu eigum við von á? Hvað hefur hæstv. ráðherra gefið eftir af því sem hann taldi áður e.t.v. óþarfa? Og einnig spyr ég hæstv. ráðherra hvort hann telji ásættanlegt að stjórnvöld greiði hugsanlega mútur til að leysa fólk út af Gaza-svæðinu.

###

Frú forseti. Ég þakka þessa mikilvægu umræðu. Meginframlag mitt til umræðunnar verður að minna á hið óhjákvæmilega, að ef við viljum viðhalda hér öflugum almannavörnum sem geta tekist á við óvænta atburði, óvænt áföll, þá kostar það peninga. Við höfum að vísu verið svo heppnir, Íslendingar, að hafa haft hér gríðarlega öflugar sveitir sjálfboðaliða sem hafa í gegnum tíðina bjargað fjölda mannslífa og eignum og þannig mætti lengi telja. Það er mikilvægt að standa vörð um þetta fyrirkomulag en um leið að sýna þessu fólki virðingu og gera því kleift að afla sjálfsaflafjár eftir föngum en einnig að styðja við þessa starfsemi.

En meira þarf til. Við sjáum núna í framhaldi af atburðinum í Grindavík að við vorum ekki nógu vel í stakk búin, ekki eins vel í stakk búinn a.m.k. og við ættum að vera til að takast á við svona atburð. Fyrir því eru ýmsar ástæður, ekki hvað síst sú að ríkisstjórnin hefur á undanförnum árum eytt alveg gríðarlega um efni fram, reyndar eytt það mikið um efni fram að á einu ári og ítrekað hefur hún eytt meiri peningum en myndi kosta að byggja heilan bæ á stærð við Grindavík. Skuldir ríkisins hafa aukist og fyrir vikið hefur möguleiki stjórnvalda að bregðast við áföllum minnkað um leið. Á sama tíma hefur ríkt óstjórn á öðrum sviðum; í húsnæðismálunum, í hælisleitendamálunum, í heilbrigðiskerfinu, í menntakerfinu, og allt gerir þetta okkur erfiðara að takast á við áföll þegar þau verða. Þess vegna vil ég undirstrika mikilvægi þess þegar við hugum að almannavörnum til langs tíma, getu okkar til að bregðast við óvæntum atburðum, að við lítum á alla þessa þætti. Spörum og tryggjum að kerfið okkar virki sem skyldi þannig að við séum sem best í stakk búin til að bregðast við þegar óvæntir atburðir gerast.

###

Herra forseti. Eina ferðina enn kemur í ljós hversu ólíkt málum er háttað í þessum málaflokki á Íslandi eða á hinum Norðurlöndunum. Stöku sinnum hafa hæstv. ráðherrar viðurkennt að ástandið væri stjórnlaust og stöku sinnum hafa þeir sagt að þeir þurfi alla vega að vinna að því að færa kerfið hér nær hinum Norðurlöndunum. En hvað stendur til að gera í þeim efnum? Á hvaða hátt verður kerfið á Íslandi fært nær hinum Norðurlöndunum? Verða útlendingalögin endurskoðuð til samræmis við það markmið? Ég ítreka spurninguna um hvað hæstv. ráðherra eða ríkisstjórnin ætli sér varðandi öryggi, sem einhverjum kann að þykja óviðeigandi að spyrja um við þessar aðstæður en það væri mikil værukærð ef við slepptum því, ólíkt öllum öðrum löndum sem taka við fólki frá svæðum þar sem hryðjuverkamenn hafa ráðið ríkjum í hátt í tvo áratugi. Hvaða ráðstafanir munu íslensk stjórnvöld gera til að tryggja öryggi?

###

Herra forseti. Nýverið birti dómsmálaráðuneytið gagnlegar upplýsingar um stöðu hælisleitendamála hér sem drógu nú fyrst og fremst það sem við máttum vita fyrir um það stjórnleysi sem er ríkjandi á því sviði hér á landi, en þakkarvert af ráðuneytinu að birta þetta og gagnlegt. Í framhaldinu hefur þó verið dregið í efa að hæstv. ráðherra hafi farið með rétt mál í umræðu um þetta, ekki hvað síst í samanburði sínum á því hvernig brugðist er við gagnvart hælisleitendum frá Gaza-svæðinu á Norðurlöndum. Því spyr ég einfaldlega hæstv. ráðherra: Hvað er rétt í þessu? Það liggur þó fyrir að Ísland hefur tekið á móti síðustu misseri mun fleiri hælisleitendum af palestínskum uppruna eða Palestínuaröbum heldur en hin Norðurlöndin, raunar líklega fleiri einstaklingum í fyrra en hin Norðurlöndin til samans. Nágrannalönd hafa verið mjög treg til og raunar bara þvertekið fyrir að taka við hælisleitendum. Egyptar, Jórdanir og fleiri hafa sagst ekki ætla að taka við einum einasta og í þessum töluðu orðum eru Egyptar að byggja enn nýjan vegg við suðurlandamæri Gaza sem fyrir voru talin einhver hin víggirtustu í heimi.

Ég spyr því hæstv. ráðherra einnig: Hvers er að vænta af afstöðu ríkisstjórnarinnar í þessu máli og framkvæmd? Önnur lönd, í tilviki Svíþjóðar var það SÄPO, sænska öryggislögreglan eða leyniþjónustan, sem tók að sér að grennslast fyrir um það fólk sem sóttu um hæli þar, og í Þýskalandi höfðu 200 starfsmenn þýskra hjálparstofnana komist til Egyptalands en eftir að þeir voru teknir í viðtöl þar og skoðaðir þá fékk einungis helmingur þeirra að fara til Þýskalands. Hvaða ráðstafanir gera íslensk stjórnvöld til að tryggja öryggi?

###

Herra forseti. Eins og oft í fyrirspurnatíma þá fengum við að heyra svona almennar vangaveltur frá hæstv. forsætisráðherra, ekki svar við spurningu eitt um hvort þetta var rétt eða röng ákvörðun, ekki svar við spurningu þrjú um norræna samstarfið en að einhverju leyti svar við spurningunni um að beina fjármagninu í aðrar leiðir. En hugsanlega gefst okkur tækifæri til að ræða þetta betur í hinum vinsælu hlaðvarpsþáttum Sjónvarpslausum fimmtudögum. Fyrir vikið ætla ég bara að bera fram eina spurningu núna til þess að hafa þetta einfalt og vonast eftir svari: Vissi hæstv. forsætisráðherra af ákvörðun Íslands um að frysta greiðslur til UNRWA áður en tilkynnt var um þá ákvörðun opinberlega?

###

Flott.Herra forseti. Nú ætla ég að reyna að spyrja hæstv. forsætisráðherra skýrra spurninga í von um að fá skýr svör. Ég þarf ekki að heyra að ríkisstjórnin sé meðvituð um hitt eða þetta eða að Vinstri grænir ætli að taka einhverjum málum alvarlega, svona eins og þeir gera með úrskurði umboðsmanns Alþingis. Í tilraun til að fá skýr svör hef ég númerað spurningarnar, herra forseti.

1: Hvað finnst hæstv. forsætisráðherra um að Þýskaland, Bandaríkin, Ítalía, Austurríki, Finnland, Kanada, Ástralía, Japan, Frakkland, Eistland, Lettland, Litáen, Holland, Sviss, Nýja-Sjáland, Rúmenía, Bretland og Evrópusambandið hafi ákveðið að frysta fjármagn til UNRWA? Eru þetta réttar ákvarðanir hjá þessum löndum eða rangar að mati hæstv. ráðherra?

2: Gæti ekki verið ráð að beina framlögum Íslands í millitíðinni til annarra stofnana, t.d. Matvælaaðstoðar Sameinuðu þjóðanna? Vandi UNRWA er svo víðtækur og djúpur að það mun taka langan tíma að rannsaka hvað gengið hefur þar á. Vísbendingarnar eru of margar um að þar hafi fjármagn ekki nýst fyrir þá sem eru í mestri neyð. Er ástæða til að bíða eftir niðurstöðu þeirrar rannsóknar? Er ekki frekar ástæða til að reyna að koma aðstoð til fólksins sem er í neyð með öðrum hætti, eða t.d. með því að Ísland keypt lyf og sendi á staðinn?

3: Væri ekki ráð fyrir okkur að huga að því að stofna einfaldlega ný hjálparsamtök með Norðurlöndunum, að Norðurlöndin sameinuðust um að útdeila og koma til skila sinni neyðaraðstoð? Við getum kallað þetta NorAid, svona sem vinnuheiti. Meginmarkmiðið væri að aðstoðin skilaði sér til þeirra sem eru raunverulega í neyð því að það hafa verið of mikil brögð að öðru.

###

MorgunblaðinuHerra forseti. Nú er að renna upp fyrir sífellt fleirum og jafnvel ráðherrum hvers konar ófremdarástand er orðið ríkjandi hér í málefnum hælisleitenda eftir undanfarin stjórnleysisár. Hæstv. utanríkisráðherra hefur gert þetta að umtalsefni og ekki var annað að heyra á honum en að hann væri að kalla eftir algjörri stefnubreytingu frá því sem verið hefur í tíð núverandi ríkisstjórnar. Þetta voru á margan hátt áhugaverðar og mikilvægar ábendingar frá hæstv. ráðherra en hann virtist hins vegar kenna Alþingi um að hafa ekki leyst þessi mál, þ.e. það væri vandi Alþingis að ríkisstjórnin hefði ekki komið sér saman um nokkurn skapaðan hlut í þessu og viðhaldið hér algeru stjórnleysi. En nú vandast málið enn fyrir Alþingi því að eins og komið hefur í ljós, og birtist í í morgun, er ekki einu sinni verið að fylgja þeim lögum sem þó eru til staðar til að taka á þessum vanda. Og hvað á Alþingi þá að gera? Stjórnvöld verða nefnilega að lúta lögum og fylgja þeim eftir. Það liggur fyrir að tíu flugfélög skila ekki farþegalistum í samræmi við lög og það hefur gert okkur nánast ókleift að fylgjast með því hverjir eru að koma til landsins. Hver verða viðbrögðin við þessu? Alþingi þarf ekki að breyta lögunum í þessu tilviki, þau eru þegar til staðar. En mun ríkisstjórnin aldrei þessu vant taka sér tak og sjá til þess að lögunum verði framfylgt? Ef hún gerir það ekki, ef hún gerir það ekki strax, þá þarf þingið að láta ríkisstjórnina vita að það sætti sig hvorki við framgöngu ríkisstjórnarinnar né aðgerðaleysi hennar þegar við á.

###

Frú forseti. Þetta voru ágætishugleiðingar svo langt sem þær náðu. Ég get ekki sett út á neitt af því sem hæstv. ráðherra sagði og ágætt að hæstv. ráðherra skuli minna á athugasemdir formanns Sjálfstæðisflokksins um stöðu þessara mála, sem kalla auðvitað á skýringar frá ríkisstjórninni og ekki hvað síst ráðherra málaflokksins um hvort þetta sé vísbending um stefnubreytingu hjá stjórninni, því að þetta fæli í sér mjög verulega stefnubreytingu. Við höfum heyrt um nýja frumvarpið um lokuð búsetuúrræði með alls konar fyrirvörum en það breytir ekki heildarstöðunni. Það breytir ekki stöðu þessa málaflokks. Til þess mun þurfa algjöra endurskoðun útlendingalaganna sem illu heilli voru keyrð í gegnum þingið fyrir nokkrum árum og síðan hefur þessi málaflokkur verið stjórnlaus. Stendur til að endurskoða þennan málaflokk í heild sinni? Og hver er stefna ríkisstjórnarinnar varðandi ásókn í fjölskyldusameiningar eða aðrar hælisumsóknir frá Gaza-svæðinu? Mun hún skera sig úr gagnvart öðrum Evrópulöndum og Norðurlöndunum ekki hvað síst og vera opnasta landið í Evrópu hvað það varðar eða er von á einhverri leiðsögn, einhverri stefnu í þeim efnum?

###

Frú forseti. Fyrir fáeinum dögum birti dómsmálaráðuneytið samantekt um stöðu hælisleitendamála á Íslandi í samanburði við önnur lönd. Þetta var mjög þarft og gagnlegt plagg og aðkallandi en það í rauninni lýsti því sem hefur legið fyrir alllengi og þingmenn Miðflokksins hafa ítrekað reynt að benda á og vekja umræðu um. Það lýsir hreint ótrúlegri stöðu Íslands, sérstaklega í samanburði við önnur Norðurlönd, í þessum efnum. Þarna var sérstaklega fjallað um móttöku fólks frá Palestínu þar sem Ísland sker sig úr, eins og reyndar á öðrum sviðum þessa málaflokks en alveg sérstaklega hvað varðar Palestínumenn, því að miklu fleiri Palestínumenn hafa fengið hæli hér eða leitað hingað heldur en til hinna Norðurlandanna og þá er ekki einu sinni verið að tala um hlutfallslega; fleiri hingað til litla Íslands en til hinna landanna. Fyrir þessu eru auðvitað ákveðnar ástæður en eftir að stríðsátök hófust fyrir botni Miðjarðarhafs hafa hin Norðurlöndin, eins og fram kemur í þessari greinargerð, ekki opnað á fjölskyldusameiningar við það þó tiltölulega fáa fólk miðað við á Íslandi sem þangað hafði komið á síðastliðnum árum. Í Þýskalandi kom til umræðu að taka á móti hópi Palestínumanna og öryggislögreglan þar í landi sagði að það myndi kalla á sérstakar varúðarráðstafanir í ljósi þess hvernig ástand væri þar á svæðinu. Starfsmönnum þýskra hjálparstofnana eða stofnana sem störfuðu á Gaza var boðinn möguleiki á að koma til Þýskalands, 200 manns, en eftir viðtöl öryggisþjónustunnar við fólkið fékk aðeins um helmingurinn að koma til landsins. Hinir töldust of hættulegir. Því spyr ég hæstv. ráðherra: Þrátt fyrir ágæta greinargerð, hver er stefna ríkisstjórnarinnar í þessum málaflokki?

###

Herra forseti. Eins og áheyrendur heyra og hafa eflaust og vonandi gert sér grein fyrir á síðustu dögum og misserum þá ríkir mikill einhugur meðal þingmanna, milli stjórnar og stjórnarandstöðu, um að komið verði til móts við Grindvíkinga eins vel og kostur er. Fyrr í dag kynnti ríkisstjórnin hvar mál standa í sinni vinnu og kannski ekki margt sem kom á óvart í því. En þó, þar var staðfest að vilji sé til að tryggja eignir Grindvíkinga. Hvaða leið sem verður farin, hvernig sem þetta þróast þá virðast þingmenn allir, stjórn og stjórnarandstaða, vera að komast að þeirri sameiginlegu niðurstöðu að sú leið verði að vera til þess fallin að tryggja eignir Grindvíkinga. Það er auðvitað mjög jákvætt.

En það voru kannski meiri tíðindi í því fólgin að í morgun skyldi vera ákveðið að unnið verði að þessu verkefni áfram formlega í sameiningu, í sameiningu allra flokka. Slík fyrirmyndir eru auðvitað til, m.a. eftir gosið í Vestmannaeyjum, en ég held að það sé mikilvægt að þetta skyldi þó liggja fyrir, að það næðist þessi samstaða þó að það eigi eftir að útfæra það. En sú útfærsla hlýtur að fela í sér að ólíkir flokkar komi að því að skoða hugmyndirnar, ræða þær sín á milli, að þetta verði ekki fundir eins og stundum er þegar talað er um samráð þar sem búið er að leggja línurnar, búið að taka ákvarðanir og svo eru þær kynntar fyrir hinum.

Í málum sem þessu þurfa ólík sjónarmið að takast á. Það eru ekkert ólík sjónarmið um markmiðið. Markmiðið hjá okkur öllum er nokkurn veginn það sama, en það kunna að vera ólík sjónarmið um leiðirnar. Það eru líka ólík sjónarmið um leiðirnar meðal Grindvíkinga, sem eiga auðvitað að leiða þetta og taka ákvörðun á endanum um hvernig mál verða til lykta leidd, hvernig Grindavíkursamfélaginu verður bjargað. En það verða líka fyrir vikið að fá að vera ólík sjónarmið þeirra stjórnmálamanna sem að þessu koma ef ástæða þykir til. Það er ekki gott í neyðarástandi að menn víki þá frá þeirri grundvallarreglu lýðræðisins að tekist sé á um ólíkar leiðir, ólíkar lausnir. Hugsanlega komast allir strax að sömu niðurstöðu um bestu leiðina, bestu lausnina, ef hún birtist allt í einu. En ef svo er ekki þá verðum við að geta rætt það. Við verðum að geta leyft okkur að ja, gagnrýna, a.m.k. benda á að aðrar leiðir kunni að vera betri.

Ég tel ekki ástæðu til að hafa áhyggjur af slíku í tengslum við þetta mál því að þetta er svo gjörólíkt pólitísku argaþrasi þar sem hver og einn þingmaður eða hver og einn flokkur kann að byggja á sinni fyrir fram mótuðu sýn um samfélagið og hvernig beri að leysa öll þau mál sem við höfum tekist á við í áratugi eða árhundruð. Í þessu tilviki eru allir meira og minna á því að nú sé þetta bara spurning um að leita að bestu lausninni. Markmiðið er hið sama og ég efast ekki um að ef einhver heyrir af annarri og betri lausn en viðkomandi hafði haft í huga áður þá  muni sá hinn sami skipta um skoðun. Ég er til í að skipta um skoðun þó að ég sé ekki búinn að fullmóta mína hugmynd að bestu lausn. En ég er sannarlega opinn fyrir hugmyndum hvaðan sem þær koma og auðvitað sérstaklega frá Grindvíkingum. Hafi mér dottið í hug að eitthvað eitt væri best og heyri svo af öðru þá mun ég aðlaga mig að því og ég efast ekkert um að aðrir stjórnmálamenn muni gera það líka.

En við verðum líka, núna þegar farið verður af stað með að leita að lausnunum, að gera okkur grein fyrir eðli stöðunnar og hversu gríðarlega stórt viðfangsefni þetta er. Því fylgir að við þurfum að sætta okkur við það að Ísland er ekki eins vel í stakk búið til að takast á við þetta  og það ætti að vera eða gæti hafa verið. Þar með er ég ekki að segja að við munum ekki geta tekist á við þetta, alls ekki. En þegar við leitum leiðanna  þá þurfum við engu að síður að líta á stöðuna eins og hún er. Ástæðan fyrir að ég nefni þetta er fyrst og fremst sú að við munum óhjákvæmilega þurfa að forgangsraða upp á nýtt. Við munum þurfa að forgangsraða í þágu Grindvíkinga, í þágu ástandsins þar og þess að takast á við þá stöðu. Ríkið hefur verið rekið með gegndarlausum halla núna ár eftir ár þannig að staða þess er ekki eins góð og hún ætti að vera til að takast á við áföll eins og þessi. Það þýðir að við þurfum að spara annars staðar.

Ýmsir málaflokkar hafa verið stjórnlausir. Hælisleitendamálin eru auðvitað þekkt dæmi þar sem á undanförnum árum hafa komið til landsins bara sem hælisleitendur, upp á von og óvon, um þrjár Grindavíkur. Og húsnæðismarkaðurinn  er búinn að vera í óstandi. Áður en þessir atburðir hófust var hann það m.a. vegna stjórnleysis á öðrum sviðum, eins og ég nefndi, sem má segja um heilbrigðismálin, ekki hvað síst á sviði geðheilbrigðisþjónustu. Þar var neyðarástand fyrir. Í menntakerfinu eru gífurleg vandamál sem stafa af því að ekki hefur verið tekið á þeim málaflokki sem skyldi á undanförnum árum. Við ættum því að vera miklu betur í stakk búin til að takast á við vandann nú. En ástæðan fyrir að ég tel rétt að nefna þetta og minna á og ítreka er sú að þetta þýðir einfaldlega að við þurfum að gera betur. Við þurfum að forgangsraða í þágu Grindvíkinga. Ríkið þarf að spara til að geta ráðist í þær aðgerðir sem hér er þörf á, enda er kostnaðurinn smávægilegur í samanburði við hallarekstur undanfarinna ára, ég tala nú ekki um í samanburði við það fjármagn sem kom frá slitabúum bankanna, frá vogunarsjóðunum og öðrum kröfuhöfum þeirra í stórum aðgerðum á sínum tíma. Það voru stóraðgerðir á fjármálasviði.

Hér þarf stóraðgerðir sem varða, ekki bara fjármálin heldur líka líf og heilsu fólks og framtíð heils byggðarlags. Við höfum sýnt á undanförnum árum, Íslendingar, og áratugum að við getum tekist á við neyðarástand en eigi það að takast sem skyldi þá þarf tvennt að koma til a.m.k.: Áframhaldandi lýðræðisleg umræða, umræða um hvaða hugmyndir, hvaða lausnir eru bestar og ný forgangsröðun, forgangsröðun sem felur í sér brotthvarf frá þeirri stefnu sem hefur verið rekin á Íslandi undanfarin ár. Þetta tvennt eru grundvallaratriði; lýðræðisleg umræða og ný forgangsröðun. Og að sjálfsögðu eigum við í vinnu okkar sem fram undan er fyrst og fremst og umfram allt að líta til þarfa og vilja Grindvíkinga. Þeir verða að leiða það áfram hvernig þeirra samfélag og þeirra byggðarlag þróast. Stjórnmálamenn hér á Alþingi og aðrir munu, treysti ég á,  fyrst og fremst vilja finna þær lausnir sem Grindvíkingar sjálfir vilja sjá.

###

Herra forseti. Þetta er afleitt mál og það vissu flestir, meira að segja hæstv. ráðherrar ríkisstjórnarinnar ekki alls fyrir löngu þegar þeir komu hver á eftir öðrum í þennan ræðustól og í viðtöl til að útskýra að við myndum aldrei samþykkja þetta. Svo var stundum bætt við: alla vega ekki óbreytt. Nema hvað, svo þegar Evrópumannahátíðin mikla var haldin hér í bæ þá mátti ekki skemma stemninguna og ríkisstjórnin gaf eftir, lúffaði en féllst á elstu brelluna í bók Evrópusambandsins, að fá smáfrest, nokkur ár. Og hvað gerist eftir þann tíma? Jú, allur hryllingurinn tekur við. Við getum rétt ímyndað okkur, þegar ný ríkisstjórn Sjálfstæðisflokks og Samfylkingar verður mynduð eftir næstu kosningar, hvort það verði ekki auðvelt að semja um sjávarútvegskaflann í samningum við Evrópusambandið. Það verður bara þriggja ára frestur. Ég segi nei.

###

Frú forseti. Ég hefði mjög gjarnan viljað heyra yfirferð hv. þm. Bergþórs Ólasonar yfir þessi erindi, þessar umsagnir sem hann nefndi og reyndar margt fleira, því að í þessu er eitt og annað sem við eðlilegar aðstæður þyrfti að taka fyrir og taka mjög alvarlega í umræðum á Alþingi. En tíminn er víst naumur. Það kemur í okkar hlut að reyna að liðka fyrir þingstörfum í framhaldi af því að mér skilst að það sé sátt um ákveðið atriði sem horfir svona heldur til bóta, þó að það leysi þetta mál á engan hátt. Hv. þm. Bergþór Ólason mun eflaust gera grein fyrir því í næstu ræðu sinni.

Það vildi svo til, frú forseti, að þegar ég settist þá rak ég augun í skjal, eitt af mörgum sem ég átti eftir að fara yfir. Það er frétt frá Samtökum iðnaðarins þar sem fjallað er um grein eftir Pétur Blöndal, framkvæmdastjóra Samáls. Þar segir hann, eins og ég var að benda á áðan, að kostnaður við losun hafi aukist alveg gríðarlega, eða sextánfaldast á sex árum, og að Ísland sé í mjög viðkvæmri stöðu gagnvart þessum stöðugu hækkunum. Jafnframt sé ljóst að kostnaðurinn muni margfaldast á næstu árum. Hann segir að afleiðingin af þessu verði m.a. sú að verðmætasköpun dragist saman á Íslandi og að velferð minnki hér og í Evrópu, enda flytjist framleiðslan annað þar sem kolefnisspor framleiðslunnar verður meira, nákvæmlega eins og ég og við höfum verið að benda á hvað þessi mál varðar. Þetta er allt svo vanhugsað og vitlaust og bitnar auðvitað allt á almenningi á endanum.

Það er rétt að vara við því strax, frú forseti, að þetta er því miður bara byrjunin. Við höfum rétt náð að klóra í yfirborðið hvað varðar annars vegar flugið og hins vegar flutningana, skipasiglingarnar, en svo er Evrópusambandið þegar búið að tilkynna um það að fleira sé í vændum í þessum alræmda græna pakka sem ríkisstjórnin lét pakka sér inn í. Næst eru það flutningar á landi, svo húsbyggingar og fjölskyldubíllinn. Evrópusambandið er rétt að byrja sína skattpíningu og íslenska ríkisstjórnin virðist því miður ætla að halda áfram í blindni og stundum með fögnuði að þjónusta Evrópusambandið í sinni framgöngu. En við í Miðflokknum munum gera hvað við getum til að berjast gegn þessari þróun og verja hagsmuni íslensks almennings.

###

Frú forseti. Þegar ég þurfti frá að hverfa síðast var ég að koma að atriði sem hv. þm. Bergþór Ólason nefndi hér stuttlega og varðar viðbrögð ráðherra þessarar ríkisstjórnar við tíðindunum um að til stæði að fara að leggja ný gjöld á flutninga með skipum. Það lá strax fyrir að áhrif þessa yrðu umtalsverð, kostnaðurinn yrði töluverður, og hann að sjálfsögðu endar hjá neytendum, óhjákvæmilega, en einnig myndi þetta leiða til minni þjónustu eins og komið hefur á daginn; þegar búið að tilkynna að áfangastöðum verði fækkað. Þangað var ég kominn í lok síðustu ræðu að draga þá ályktun að þetta myndi bitna sérstaklega illa á landsbyggðinni. Menn þekkja það hversu stórt atriði flutningskostnaður er þar og það skekkir því miður mjög samkeppnisstöðu landsbyggðarinnar á ýmsan hátt gagnvart höfuðborgarsvæðinu hversu hár flutningskostnaður er. En nú mun hann sem sagt hækka enn en um leið fækkar áfangastöðunum vegna þessa, sem þýðir þá að það verður flóknara og þarf að fara enn lengri leiðir til að nálgast þann varning sem menn þurfa á að halda eða flytja út vörur eða flytja annað innan lands. Þetta hefur því gríðarlega mikil áhrif.

Ráðherrarnir tóku þessu ekki aðeins af furðu mikilli værukærð, þeir nánast fögnuðu þessum nýju álögum á landsmenn og töldu þetta bara hið besta mál og koma nú þeir sem mest hafa tjáð sig um þetta flestir með frasa á borð við að allir þurfi að leggja sitt af mörkum og jafnvel hnýtt í fyrirtækin, svona nánast, fyrir að hafa ekki greitt sérstök græn gjöld fram að þessu, þannig að þetta væri bara hið besta mál. Fyrir vikið ætlaði Ísland eða íslensk stjórnvöld ekki einu sinni að sækja um undanþágur sem þó var nokkuð ljóst að við hefðum átt rétt á miðað við hvernig þetta regluverk er skrifað.

Ég ætla að nefna hérna nokkur dæmi um viðbrögð ráðherranna. Hæstv. innviðaráðherra sagði í nokkrum viðtölum, ég minnist þess nú að hafa heyrt í honum í útvarpi, þetta var held ég í Ríkisútvarpinu, einfaldlega telja að við ættum ekki að sækja um undanþágur. Hér í frétt af sama miðli, þ.e. Ríkisútvarpinu, segir hann ólíklegt að íslensk stjórnvöld sæki um undanþágur vegna mengunarskatts sem til stendur að setja á skipaflotann. Allar greinar þurfa að taka þátt í baráttunni gegn loftslagsvánni, segir ráðherrann.

Svipað var upp á teningnum hjá hæstv. forsætisráðherra sem segir að allar atvinnugreinar verði að leggja sitt af mörkum til að draga úr losun gróðurhúsalofttegunda, ekki sé þörf á sérlausnum í sjóflutningum í sama mæli og í flugi. Hér er verið að tala um flugmálið sem svo tapaðist, frú forseti, ekki sé þörf á sérlausnum í sama mæli og í flugi. Ríkisstjórn og Alþingi eigi þó eftir að fjalla um málið, segir hún, og nú erum við að gera það hér. Ja, tveir þingmenn a.m.k. eru að gera það. Ég veit ekki hvar allir hinir eru sem hæstv. forsætisráðherra sagði að myndu fjalla um málið á Alþingi.

Utanríkisráðherra á þeim tíma lét ekki sitt eftir liggja og talaði eins og hinir ráðherrarnir um það að við Íslendingar þyrftum að leggja af mörkum og ættum ekki að vera að sækjast eftir undanþágum, enda vildum við standa okkur svo svakalega vel í þessum loftslagsmálum.

En hversu miklu máli skiptir þetta framlag Íslendinga? Hversu miklu máli skiptir að leggja sífellt ný gjöld og skatta á íslenskt atvinnulíf og íslenskan almenning? Það skiptir afskaplega takmörkuðu máli og getur jafnvel haft öfug áhrif því að það sem við höfum horft upp á gerast á undanförnum árum er að það er verið að veikja iðnað, verðmætasköpun og framleiðslu á Vesturlöndum með því að menn séu sífellt að finna upp eitthvert svona nýtt dellumakerí í til að refsa fólki. Framleiðslan og verðmætasköpunin er að flytjast annað þar sem hún verður til með mun óumhverfisvænni hætti oft á tíðum en hér á Vesturlöndum, ég tala nú ekki um á Íslandi. — Frú forseti. Ég bið yður að vera svo góða að setja mig aftur á mælendaskrá.

###

MorgunblaðinuMorgunblaðiðFrú forseti. Ég ætla að breyta aðeins uppröðuninni hjá mér frá því sem ég boðaði í síðustu ræðu. Áður en ég kem að viðbrögðum ráðherranna ætla ég að segja nokkur orð um aðdraganda málsins og eðli þess, því að mér var e.t.v. svo heitt í hamsi að ég gleymdi að fara fyllilega yfir það hversu mikil áhrif þetta hefur. Jú, ég nefndi að þetta myndi hafa mikil áhrif á flutningskostnað en hversu mikil áhrif og hvernig munu þau áhrif birtast? Ég ætla þó að byrja allra fyrst á því að lesa upphaf fréttar úr frá 12. ágúst 2023. Mig minnir að það hafi verið sem upplýsti almenning fyrst um að þetta stæði til og fjallað um málið, eðli þess og framkvæmd og ræddi við marga sem starfa í þeim greinum sem verða fyrir áhrifum af þessu. En fyrst bara smákynning, svo ég geri þetta allt í réttri röð. Þetta er upphaf fréttar eftir Ólaf E. Jóhannsson:

„Áform eru uppi um að nýleg tilskipun Evrópusambandsins, sem m.a. fellir vöruflutninga á sjó undir svokallað ETS-kerfi losunarheimilda ESB á 5.000 brúttótonna skipum og stærri, verði tekin upp í EES-samninginn, en til þess að hún fái lagagildi hér á landi þarf að samþykkja hana á Alþingi.“

Þarna er þegar bent á þetta. Það er staðan sem verið er að setja okkur í núna, að ætlast til þess að þetta verði samþykkt á Alþingi.

„Einnig þurfa þau ráðuneyti sem hlut eiga að máli að setja reglugerðir til innleiðingar á ákveðnum ákvæðum tilskipunarinnar, verði hún lögleidd.“

Þarna komum við að því sem ég mun nefna á eftir varðandi ráðherrana og hugarfar þeirra, viðhorf þeirra til þessa máls. Það er hlutverk þeirra að setja reglugerðir til innleiðingar á ákvæðum tilskipunarinnar, verði hún lögleidd. Ég óttast að það gæti gerst hér á Alþingi núna. Þá vita menn hvað gerist næst. Þessir ráðherrar, eins traustir og þeir eru í málinu, ég kem inn á það á eftir, munu þá setja reglugerðirnar til innleiðingar.

„Fari svo munu skipafélög þurfa að standa stigvaxandi skil á heimildum vegna losunar í siglingum; 40% vegna losunar árið 2024, 70% vegna losunar árið 2025 og 100% árið 2026 og þaðan í frá.“

Þetta er svipað og ég nefndi varðandi flugmálin með þennan aðlögunartíma, frú forseti, frá 2026 er þetta 100% í skipunum.

„Þetta kerfi er helsta stjórntæki ESB á sviði loftslagsmála og ætlað að mynda hagrænan hvata til að draga úr losun gróðurhúsalofttegunda í sambandinu.“

Þá komum við enn og aftur að þessu, að það á að refsa fólki fyrir að vera til, kaupa vörur og ferðast. Það felur að sjálfsögðu í sér ákveðna mismunun. Hinir tekjuhærri geta augljóslega frekar leyft sér sömu hluti og áður heldur en hinir tekjulægri. Og svo er sagt að hér verði kostnaðurinn líklega 6 milljarðar á ári til að byrja með. Þá minni ég á það sem ég nefndi áðan, að þegar Evrópusambandið er komið með þetta vald yfir okkur, þetta tangarhald, þá getur það bara haldið áfram að þróa þetta og verðið getur hækkað og kröfurnar aukist o.s.frv.

En hvað sem því líður er ljóst að þessir 6 milljarðar munu hafa mjög veruleg áhrif. Þetta mun hafa áhrif á vöruverð enda flutningskostnaður beintengdur vöruverði en hefur líka áhrif á þá þjónustu sem er í boði. Þetta hefur nú þegar komið í ljós, hefur þegar komið fram hjá stjórnendum a.m.k. eins af skipafélögunum að það geti ekki annað en brugðist við þessu með því að draga úr þjónustu við ákveðna staði, fækka stöðum sem siglt er á. Eins og svo oft þá bitnar þetta fyrir vikið verst á landsbyggðinni sem fær minni þjónustu og hærra verð.

Frú forseti. Ég verð að biðja yður að setja mig aftur á mælendaskrá, ég er ekki langt kominn með þennan hluta umfjöllunar minnar.

###

Afsakið, frú forseti. Mér er svo mikið niðri fyrir vegna þessa máls að ég held að ég sé kominn með bæði hósta og hita, en það mun ekki stoppa mig í að ræða málið því að það er það stórt og mikilvægt og hefði auðvitað átt að fá miklu betri og meiri umfjöllun hér á Alþingi heldur en raunin er. Ég er búin að tala dálítið um flugmálið en sný mér nú um sinn að nýju gjöldunum á flutninga, siglingar.

Þetta mál, sem kom upp um sama leyti og ríkisstjórnin var að lúffa í flugmálinu, varðar gríðarlega hagsmuni landsmanna, augljóslega fyrirtækjanna sem eru í þessum rekstri, en þess vegna einnig hagsmuni fyrirtækjanna í landinu almennt og landsmanna allra þar sem við reiðum okkur mjög á viðskipti við útlönd og aukinn flutningskostnaður hefur strax mjög veruleg áhrif á verðlag á meira og minna öllum vörum, beint eða óbeint. Þess vegna var svo sláandi að sjá viðbrögð ráðherranna við þessu máli. Fyrrverandi utanríkisráðherra, hæstv. núverandi fjármálaráðherra, Þórdís Kolbrún Reykfjörð Gylfadóttir, sagði í Ríkisútvarpinu 8. ágúst 2023 að áhrifin af þessu væru allt önnur og miklu minni heldur en áhrifin af fluggjöldunum. Svo ég vitni nú beint í frétt af Ríkisútvarpinu segir þar, með leyfi forseta:

„Áhrif nýrra mengunarkvóta ESB á skipaflutninga eru allt önnur og minni en í flugi, segir utanríkisráðherra. Skipaflotinn hafi hingað til ekkert greitt fyrir mengun og kvótarnir séu hluti af markmiðum í loftslagsmálum.“

Þarna er nánast verið að setja ofan í við þessi mikilvægu fyrirtæki, þ.e. fyrirtæki í flutningum, af því að þau hafa ekkert borgað nein refsigjöld til þessa, eins og það sé ótækt að það séu ekki allir að borga meira fyrir að vera til og standa í sínum rekstri. Svo segir þar:

„Íslensk stjórnvöld hafa verið meðvituð um nýjar reglur Evrópusambandsins um mengunarkvóta í sjóflutningum, segir utanríkisráðherra, og bendir á að núna greiði skipaflotinn ekkert fyrir mengun.“

— Bíddu nú við, þarna er byrjað aftur á sama stað. Ég byrja á næstu málsgrein þar sem sagt er frá því að Evrópusambandið hafi nýverið samþykkt þessar reglur og ráðherrann, eins og ég nefndi áðan,  búin að gera sér grein fyrir því að sögn. Við vorum reyndar ekkert alveg vissir, við þingmenn Miðflokksins, um að ríkisstjórnin hefði haft hugmynd um þetta þegar málið kom óvænt upp því að hún hafði a.m.k. ekki haft fyrir því að vara okkur við því hvað væri þarna í vændum. Fyrir vikið höfum við þau grunuð um að hafa verið tekin í bólinu með þetta. Það er ekkert víst að það sé rétt. En hafi þau fylgst svona vel með þessu þá hefði maður nú talið að þau hefðu gert meira í málinu því að þegar þetta kemur upp þá segir hver ráðherrann á eftir öðrum: Við ætlum ekki einu sinni að sækja um undanþágur. Svo er þeim bent á að  þetta regluverk gerði beinlínis ráð fyrir undanþágum fyrir lönd eins og Ísland. Ég held að Ísland hafi tikkað í öll boxin sem nefnd voru sem ástæður undanþágna frá þessu. En þá bregðast ráðherrarnir þannig við, hafandi annaðhvort misst af málinu eða verið að segja rétt frá þegar þeir sögðust vera búnir að fylgjast með þessu,  með því að segja: Við viljum ekki einu sinni þessar undanþágur. Og svo koma bara svona athugasemdir um að allir eigi nú að taka þátt í þessu og við getum ekki látið okkar eftir liggja, eins og að við séum að fara að leysa  þessu loftslagsmál með því að leggja sérstök aukagjöld á Íslendinga, flutninga til og frá landinu, umfram það sem við hefðum þurft að gera, ef við bara tökum þetta alla leið og finnum nýjar og nýjar leiðir til að gjaldpína almenning og fyrirtækin, þá sé Ísland líklega bara betra en allir aðrir í loftslagsmálunum  og leysi málið fyrir heiminn.

Ég þarf að fara nánar út í viðbrögð ráðherranna af því að margt sem þeir sögðu var svo sláandi, frú forseti,    og þess vegna bið ég um að vera settur aftur á mælendaskrá.

###

Frú forseti. Nú hyggst ég um sinn snúa mér að áformuðum sköttum eða gjöldum á siglingar, flutninga með skipum. Ég tel þó rétt að undirstrika það sem ég sagði hér í lok ræðu minnar áðan vegna þess að ég var þá nýbúinn að lesa upp tyrfinn texta og náði ekki alveg að útskýra nógu vel hvað í honum fólst og því ætla ég að gera það núna. Megininntakið í þessu þriðja atriði, þ.e.  með tímafrestinn og græna eldsneytið, sem var atriði sem við hefðum hvort eð er átt rétt á, varðar vonina, vonina um að eitthvað gerist fyrir lok árs 2026. En eins og þetta er orðað hérna og ég las upp áðan og í ljósi þess að þetta mat á að fara fram á því tímabili þegar Ísland er ekki komið inn í kerfið og er ekki byrjað að greiða gjöldin sem menn, og ég, hafa svona miklar áhyggjur af, þ.e. að matið verði framkvæmt á þeim tíma, myndi það einfaldlega kalla á að Evrópusambandið myndi skipta um skoðun. Eftir alla 200 fundina þegar Ísland væri búið að fallast á þetta þá myndi Evrópusambandið allt í einu ákveða að skipta um skoðun, sem er augljóst að það mun ekki gera. Hér er sagt: Ja, við skoðum hvort það sé hætta á kolefnisleka, umhverfis- og loftslagsáhrifum og svona þannig að ef Evrópusambandið ákvæði fyrir lok árs 2026 að gera þarna grundvallarbreytingu á þá væri það í raun að segja að það hefði haft rangt fyrir sér. Það hefði   ekki lagt rétt mat á þetta og kannski vissu  Íslendingarnir bara hvað þeir voru að segja, við klikkuðum bara á þessu og verðum að draga til baka það sem við erum búin að leggja á þá.

Er þingmaðurinn að mana mig í andsvar?Trúir því einhver að slíkt myndi gerast? Trúir Logi Einarsson því, hv. þingflokksformaður Samfylkingarinnar, að Evrópusambandið myndi af sjálfsdáðum taka upp á því að hugsa: Heyrðu, við erum búnir   að ná Íslendingunum inn í þetta …  Já. — Og þeir höfðu kannski bara rétt fyrir sér. Við skulum sleppa þeim aftur. Ég sé það ekki fyrir mér og ég held að enginn skynsamur maður geri það reyndar.

En ég  læt þetta nægja af flugmálinu að sinni því að mér er líka mikið niðri fyrir varðandi þessi nýju gjöld á siglingar og ekki hvað síst vegna viðbragðanna sem hæstv. ráðherrar sýndu þegar það mál kom upp. Þetta mál kom upp talsvert eftir umræðuna hér um fluggjöldin, sem ráðherrarnir höfðu miklar áhyggjur af, og gott ef það kom ekki upp  um það leyti,    bara rétt eftir að búið var að gefa eftir í flugmálinu í ráðherrabústaðnum. Ég held að þetta hafi komið í beinu framhaldi, jafnvel bara fáeinum dögum síðar. Þá er tilkynnt um að það sama muni nú gilda um siglingar skipa og fela í sér verulegar hækkanir á kostnaði við að flytja vörur til og frá landinu. Sérstaða landsins hvað þetta varðar er auðvitað augljós. Hún var augljós varðandi flugið líka, en hvað þá varðandi mikilvægi þess fyrir okkur að geta flutt vörur til landsins og frá landinu, landi sem er eyja úti í Atlantshafi og reiðir sig auk þess mjög á milliríkjaviðskipti. Þannig að sérstaða Íslands  var augljós gagnvart til að mynda löndum í Mið-Evrópu þar sem eru títtræddar járnbrautarlestir og þétt og stórt vegakerfi, fljótasiglingar, kanalar o.s.frv., fjölmargar flutningaleiðir innan og á milli landa til að viðhalda alþjóðaviðskiptum og -flutningum. En hver voru viðbrögð ráðherra? Nýbúnir að lúffa í flugmálunum þá ákváðu þeir bara að gefast upp fyrir fram   í skipamálinu.

Eins og hæstv. forseti heyrir eflaust á mér er ég rétt að hefja frásögn mína og bið því um að verða settur aftur á mælendaskrá.

###

Frú forseti. Ég taldi rétt að fara yfir þessa samninga eða hvað menn vilja kalla þetta, þessa aðlögun fyrir Ísland, eins og það birtist í frumvarpinu svo að ekki leiki nokkur vafi á að ég hafi ekki gleymt að nefna eitthvað úr þessu stórkostlega samkomulagi. Þetta eru bara þrjú atriði. Tvö þeirra voru til staðar áður en hið fyrsta bættist við, þessi frestur. Sá frestur er akkúrat á aðlögunartímanum og þangað var ég kominn í síðustu ræðu.

Það sem er átt við með aðlögunartímanum er að þá eru hvorki Ísland, og stóð ekki til, né önnur lönd sem eru þátttakendur í þessu byrjuð að borga þetta til fulls. Þau borga fyrsta árið 25%, næsta árið 50%, þriðja árið 75% og eru loks komin í fullt gjald. Þarna fékk Ísland frest á þessum aðlögunartíma áður en það tæki að borga, en þegar það tekur að borga borgar það upp í topp, 100%, með öllum þeim afleiðingum sem ég og fleiri höfum rakið í málinu, og ráðherrar ríkisstjórnarinnar og embættismenn héldu 100 fundi með fulltrúum Evrópusambandsins til að útskýra að það væri algerlega óásættanlegt fyrir okkur þangað til þau loks ákváðu að samþykkja það.

2. liður segir, með leyfi forseta:

„Ísland fær sömu sérlausn og Malta og Kýpur varðandi 100% endurgreiðslu á verðmun á öllu sjálfbæru flugvélaeldsneyti og jarðefnaeldsneyti.“

Um þetta er eitt og annað að segja. Það fyrsta er að það var alltaf gert ráð fyrir að Ísland gæti fengið þessar endurgreiðslur. En hvaða endurgreiðslur eru þetta? Þetta eru endurgreiðslur á muninum á þessu rándýra og fágæta græna eldsneyti og hinu hefðbundna. Munurinn á verði þessara tveggja er endurgreiddur. En markmiðið með þessari áætlun er að verð hefðbundins eldsneytis snarhækki. Það þýðir þá einfaldlega að græna eldsneytið hækkar líka jafn mikið þegar öllu er á botninn hvolft, því að þó að þú fáir endurgreiðslu færðu bara endurgreiðslu niður að því marki að það kosti jafn mikið og hefðbundna eldsneytið sem búið er að hækka. Þarna er ekki gert ráð fyrir því að með þessu fái menn ódýrara eldsneyti. Það er bara gert ráð fyrir að tryggja að það verði ekki dýrara heldur en þetta snarhækkaða hefðbundna eldsneyti.

Svo er það þriðja atriðið. Þar segir:

„Í skýrslu framkvæmdastjórnarinnar (ESB) skv. 5. mgr. 10. gr. ETS-tilskipunarinnar verður árið 2026 lagt mat á flugtengingar Íslands að teknu tilliti til samkeppnisstöðu, hættu á kolefnisleka auk umhverfis- og loftslagsáhrifa og þeirra aðlagana sem koma fram í ákvörðun sameiginlegu EES-nefndarinnar um upptöku tilskipunar 2023/958. Þetta mat mun varða veginn í viðræðum um breytingar á ETS-kerfinu.“

Þetta er það sem margir fulltrúar stjórnarliðsins hafa hangið á og við höfum svona aðeins gert grín að þeim fyrir vikið, ef við trúum því raunverulega að þetta skipti einhverju máli sem heitið getur og að Evrópusambandið muni kannski, þegar það er búið að sjá áhrifin á þessum árum, skipta um skoðun. En hvaða ár eru þetta sem á að leggja þarna til grundvallar? Það eru árin þegar Ísland er ekki byrjað að borga gjaldið. Ætla þeir þá, á þeim tíma, að meta hver áhrifin af upptöku gjaldsins verða? Þetta er náttúrlega alveg fráleitt, frú forseti, og að hæstv. ráðherra telji að fólk trúi þessu.

###

Frú forseti. Mér finnst vera tilefni til að vekja athygli á því hversu fáir þingmenn taka til máls um þetta risamál, þetta skelfilegasta Evrópumál sem ráðherrar ríkisstjórnarinnar höfðu séð, nú þegar reynt er að troða því og hraða því í gegn í trássi við hefðbundin þingsköp á ógnarhraða. Þá vilja menn helst ekki tjá sig. Hv. þingmenn meiri hluta eru margir væntanlega smeykir við að verja þetta. Ég veit ekki með minni hlutann, kannski eru það bara einhverjir sem vilja fyrir alla muni að þetta fari sem hraðast í gegn, áhrif Evrópusambandsins aukist og grænir refsiskattar á landsmenn aukist sem mest. Þó tók hv. þm. Samfylkingarinnar, Þórunn Sveinbjarnardóttir, aðeins til máls hér áðan. Mig minnir að það hafi verið í andsvari, eða líklega ræðu, annaðhvort var það, en a.m.k. benti hv. þingmaður á að eftir árið 2026 væri aðlögunartíminn búinn. Þetta væri ekkert spurning um að finna upp einhverjar nýjar lausnir í millitíðinni. Markmiðið væri bara að aðlögunartíminn væri búinn og menn komnir inn í þetta kerfi af fullum krafti. Já, þetta kom í tengslum við andsvar hv. þm. Njáls Trausta Friðbertssonar sem lýsti yfir áhyggjum af óvissunni en að við yrðum bara að vinna að því að það gerðist eitthvað gott eftir 2026. Þá kom hv. þingmaður Samfylkingarinnar og var ánægður með það mat sitt, sem er eflaust rétt mat frá sjónarhorni Evrópusambandsins, að eftir árið 2026 væri aðlögunartíminn búinn og menn væru komnir inn í kerfið. En þá leyfir þessi ríkisstjórn sér að halda því fram, maður veit ekki alveg hvort hún trúir þessu sjálf eða ekki, að eftir að við erum búin að gefa eftir þá muni Evrópusambandið hugsanlega seinna vera til í að koma meira til móts við okkur en það hefur verið nú þegar. Hver getur talið sjálfum sér eða öðrum trú um slíkt? Það er algerlega fráleitt að ímynda sér það að eftir fundaherferðina — fundina 200 eða hvað þeir voru sem skiluðu nú ekki miklum árangri nema hvað að allir sögðust skilja hvað Íslendingar væru að fara að mati hæstv. utanríkisráðherra á þeim tíma en ákváðu svo að gera ekkert með það þrátt fyrir fullan skilning og 200 fundi — haldi ríkisstjórnin, eða þykist a.m.k. halda það, að málið muni einhvern veginn leysast þegar við erum búin að gefa eftir.

Aðeins að þessu sérstaka samkomulagi, sérstakri aðlögun fyrir Ísland eins og það er kallað í frumvarpinu, áður en ég kem að siglingamálum. Þetta varðar flugið, með leyfi forseta:

„Sérstök aðlögun fyrir Ísland.

Íslensk stjórnvöld gerðu samkomulag við framkvæmdastjórn Evrópusambandsins um aðlögun Íslands við ákvæði tilskipunar (ESB) 2023/958.“ — Svo er rakið hér að hagsmunir Íslands í málinu hafi snúist um jafna samkeppnisstöðu flugfélaga og flug til og frá Íslandi o.s.frv.

Þá er komið að því hvað felst í aðlöguninni fyrir Ísland, þessum tímamótasamningi. Það eru þrír liðir:

„1.   Ísland getur framlengt núverandi kerfi endurgjaldslausra losunarheimilda út árið 2026 þegar endurgjaldslausri úthlutun losunarheimilda verður hætt innan Evrópska efnahagssvæðisins.“

Þetta er fresturinn, frú forseti, þessi tveggja eða þriggja ára frestur á að hefja þessar greiðslur, en þetta er reyndar hvort eð er aðlögunartíminn í Evrópusambandinu.

Frú forseti. Ég verð nú að taka undir með hv. þm. Bergþóri Ólasyni. Mér þykir tíminn hjá þér líða heldur hratt og bið því um að fá að koma aftur á mælendaskrá.

###

Frú forseti. Ég var byrjaður að segja frá áhrifamatinu fyrir Ísland, áætluðum áhrifum af því að innleiða þetta regluverk. Þau áhrif eru metin gífurleg, með ótrúlegum samdrætti í flugi miðað við það sem ella hefði orðið. Hér kemur hins vegar líka fram hver áhrifin yrðu á flug í Evrópu, eins og Evrópusambandið ætlaði sér að ná. Ég ítreka það sem ég nefndi áðan, frú forseti, að hér er verið að miða við losunina en byggist það fyrst og fremst á fækkun flugferða, að það verði færri ferðir. Ég nefndi það að matið gerir ráð fyrir því að gangi þetta eftir verði flugferðir til og frá Íslandi eftir 26 ár 25% af því sem var 2019, fjórðungur af því sem var 2019 og innan við fimmtungur af því sem ella hefði orðið. En í Evrópu er sama tala 46%. Þar hefur flugið dregist saman um rúman helming frá 2019 en á Íslandi um 75%. Þetta er gífurlegur samdráttur í Evrópu líka ef þetta gengi eftir fyrir þessa grein en þó takmarkaður miðað við það sem á að leggja á Ísland í þessu, enda hefur þetta, eins og bent er á í þessum gögnum, hlutfallslega langmest áhrif á Ísland vegna legu landsins, vegna mikilvægis Íslands sem tengimiðstöðvar í Norður-Atlantshafi og vegna þess hvernig rukkað er fyrir flug út fyrir EES-svæðið. Að vísu segjast menn þá ætla að stefna á einhverjar breytingar hvað það varðar fyrir 2027 en eins og við höfum heyrt meira að segja hv. þingmenn meiri hlutans nefna þá er ekkert vitað almennilega hvernig það verður. Í besta falli getur það þó að einhverju leyti lagað samkeppnisstöðu flugfélaganna sín á milli, innbyrðis, en áhrifin fyrir neytendur verða engu minni. Fleiri flugfélög verða þá með hærri fargjöld, ekki bara þau íslensku með þau hæstu, heldur verða líka hærri gjöld hjá öðrum flugfélögum. Nema hvað, við vitum ekkert hvað verður með þetta í Bretlandi og í Bandaríkjunum. Mér finnst ólíklegt að þau lönd láti draga sig ofan í þennan pytt sem ríkisstjórnin og nú Alþingi reyna að hrinda okkur Íslendingum ofan í.

Ég hef nefnt það hversu alvarlegt þetta mál var að mati hæstv. ráðherra og ráðherrarnir töldu, a.m.k. í mars á þessu ári, að þeim væri sýndur skilningur, að Evrópusambandið væri að átta sig á þessari stöðu. Eins og segir í viðtali við Þórdísi Kolbrúnu Reykfjörð Gylfadóttur, þáverandi utanríkisráðherra og núverandi hæstv. fjármálaráðherra:

„Enginn sem mótmælir áhrifum á Ísland.

„Það er enginn sem mótmælir lengur áhrifunum á Ísland sem er byggt á þeim gögnum sem við höfum lagt fram,“ segir Þórdís. Málið er afar stórt í sniðum þegar tekið er tillit til hagsmuna Íslands. Ekki síst fyrir tvær af þremur stærstu útflutningsstoðum Íslands. Fiskútflutning og ferðamennsku.“

Þar höfum við það. Þeir skildu þetta alveg. Það var enginn sem andmælti því að þetta hefði alveg sérstaklega mikil áhrif á Ísland en samt var ákveðið að gera ekkert með það í trausti þess að íslensk stjórnvöld myndu lúffa, sem þau og gerðu.

Frú forseti. Ég er ekki einu sinni byrjaður að ræða aðra anga þessa máls eins og siglingamálin, sem hv. þm. Bergþór Ólason gerði að nokkru leyti grein fyrir, en ég bið yður um að skrá mig aftur á mælendaskrá.

###

Frú forseti. Ég geri mér grein fyrir því að einhverjir áhorfendur eða áheyrendur hafi hugsanlega verið efins þegar ég nefndi það í lok síðustu ræðu minnar að hluti af þessum áformum öllum, sem ganga á rétt neytenda og kjör alls almennings, væri líka að flugvélar mættu ekki hafa meira eldsneyti en akkúrat það magn sem dugar til að komast á áfangastað. En þetta er bara staðan. Þetta er meira að segja sýnt á myndrænan hátt í kynningarefni Evrópusambandsins og er þá til þess ætlast að menn séu ekki að kaupa eldsneyti einhvers staðar þar sem það er ódýrara og séu ekki með það þungar flugvélar að þær eyði minna eldsneyti. Þær eiga því að komast þetta á síðustu dropunum. Þetta gengur gegn flugöryggismálum. Fyrir vikið þá sýnir það kannski hversu langt mennirnir eru leiddir í einhverri hugmyndafræði án tengingar við raunveruleikann.

En nú er komið að því, frú forseti, að ég ætla að segja nokkur orð um raunveruleg áhrif málsins eða tilætluð áhrif og þá einkum hver þau áhrif yrðu á Íslandi. Hér vitna ég nú bara í gögn frá stjórnvöldum, frá ríkisstjórn Íslands og Stjórnarráðinu. Þessi gögn voru notuð til að rökstyðja hvers vegna Ísland gæti ekki með nokkru móti fallist á þessi áform þar til menn gáfust svo upp í ráðherrabústaðnum til að skemma ekki Evrópumannahátíðina. Í þessum gögnum birtist mjög fróðlegt línurit, áhrifamat fyrir Ísland heitir það. Ég er búinn að margbiðja, frú forseti, fjórum sinnum alla vega, um að fá þennan glærupakka í heild því að hér vantaði glæru sem sýnir spá um það hvernig fjöldi flugferða mun þróast. Enn hef ég ekki fengið þessa glæru þrátt fyrir fjórar tilraunir á löngum tíma en sem betur fer get ég þó stuðst við aðra glæru um áhrifamatið fyrir Ísland. Það er glæran um losun kolefnis, hvernig hún muni þróast. Þar segir að samdrátturinn í losun sé fyrst og fremst til kominn vegna færri flugferða. Þannig að tölurnar eru mjög svipaðar því sem birtist í línuritinu um fjölda flugferða.

Göngum þá bara út frá því að það sama eigi við hér og þetta séu áhrifin á fjölda flugferða. Þá er matið það að ef fram héldi sem horfir og ekki yrði gripið inn í af hálfu Evrópusambandsins og ríkisstjórnarinnar þá yrði flug — ég held að upphafsárið sé 2019 — til og frá Íslandi orðið 136% af því sem það var 2019, þ.e. hefði aukist um 38% frá því sem þá var. En með tilkomu þessara nýju reglna, sem þingið er að reyna að keyra í gegn á ótrúlegan hátt, þá verður flug eftir tvo og hálfan áratug rúmlega, 26–27 ár, akkúrat einn fjórði af því sem það var 2019 — einn fjórði af því sem það var 2019 og þá innan við 20%, innan við fimmtungur af því sem það hefði orðið ella.

Þetta eru svo engin smámarkmið, frú forseti, sem menn ætla sér að ná með þessum refsisköttum á almenning enda er það viðurkennt í áformum Evrópusambandsins að þetta snúist um að neyða fólk til að hætta að fljúga. Við getum rétt ímyndað okkur hvort ekki verði heldur takmarkaður hópur á Íslandi sem getur nýtt sér flug.

###

Frú forseti. Þegar tíminn kláraðist var ég byrjaður að ræða þetta svokallaða græna eldsneyti sem stendur til að stuðla að að verði notað í flugi og er bara 0,1%, eins og kom fram hér áðan, af þotueldsneyti eins og stendur og áttfalt dýrara en hefðbundið þotueldsneyti. Það var gefið í skyn eftir fund þeirra hæstv. forsætisráðherra og Ursulu von der Leyen að Ísland hefði náð einhverjum — það væri hluti af samningnum, hinum mikla samningi, að Ísland fengi þá niðurgreiðslu á þessu græna eldsneyti. Þetta var ekkert sérstakt fyrir Ísland og lá alltaf fyrir að það ætti að vera svona. En aðalatriðið er þó það að þessi niðurgreiðsla er eingöngu til þess ætluð að koma verðinu í svipað horf og verðið á hefðbundnu eldsneyti og því er ekki um neinn styrk að ræða eða neinn samdrátt í kostnaði frá því sem nú er og eins og ég nefndi er mjög óljóst hversu vel muni ganga að framleiða meira af slíku eldsneyti. Ef það er framleitt erlendis er það líklega að miklu leyti framleitt á óumhverfisvænan hátt og orkuskortur hér auðvitað mjög þekktur. Það var ekkert í þessu samkomulagi annað en þessi frestun að hluta til á áhrifunum sem höfðu verið sögð svo skelfileg og eru það. Ég geri mér grein fyrir því að Evrópusambandið og starfsmenn þar, bírókratar, eru kannski ekkert frægir fyrir kímnigáfu en ég ímynda mér þó að einhver hljóti að hafa hlegið í Brussel þegar komið var og tilkynnt að Íslendingarnir hefðu gleypt bæði öngulinn og sökkuna varðandi þessi áform um að leggja þessi nýju gjöld á íslenskan almenning sem vill ferðast til útlanda.

Það er ekki bara niðurstaðan núna sem er áhyggjuefni. Það sem er ekki síður áhyggjuefni er að með þessu er opnað á að Evrópusambandið þrói þetta bara áfram á þann hátt sem það vill. Meira að segja hv. þm. Njáll Trausti Friðbertsson nefndi hérna áðan að við vissum ekkert hvað kæmi, þetta væri bara í þróun. En þegar við verðum búin að bíta á agnið, eins og reynt er að koma í gegnum Alþingi núna, þá getur Evrópusambandið bara þróað þetta áfram að vild. Gjöldin geta hækkað og reglurnar herst o.s.frv. Það er ekki bara verið að gefa eftir núna og valda því mikla tjóni sem blasir við, það er verið að opna á það að Evrópusambandið stjórni okkur í auknum mæli og taki þá ákvarðanir án tillits til íslenskra aðstæðna. Það er nú einmitt vandinn í þessu og svo mörgum öðrum Evrópumálum að það er ekki litið til aðstæðna á Íslandi og þess sem hentar okkur en ríkisstjórnin steypir sér engu að síður bara út í fenið, og landinu.

Þessi áform sem þetta allt byggist á og Evrópusambandið kallar „Fit for 55“ — frú forseti, ég verð bara að nota þetta erlenda heiti því að ég hef ekki séð að íslensk stjórnvöld hafi haft fyrir því að þýða það — eru auðvitað miklu víðtækari en nemur bara flugmálunum, ganga út á það að refsa fólki fyrir að vera til á hinum ýmsu sviðum. En þetta er líka stefna sem markast af ákveðinni öfgahyggju. Fremur en að litið sé á innihaldið og raunveruleg áhrif þá hafa menn komist að þeirri niðurstöðu að það þurfi bara að gera eitthvað sem fólk finnur fyrir til þess að virðast vera að taka á loftslagsmálum. Þessi blinda nær svo langt að í þessum áformum er m.a. gert ráð fyrir að flugvélar megi ekki hafa meira eldsneyti en akkúrat það sem þarf til að komast á áfangastað. Á síðustu dropunum eiga flugvélarnar að lenda á áfangastað til að þær beri ekki of mikið eldsneyti, eða að kaupa eldsneyti utan þessa Evrópusvæðis vegna þess að það kann að vera á hagkvæmara verði. Viljum við þetta, frú forseti, fljúga í flugvélum sem hafa ekki nægt eldsneyti nema bara rétt til að komast á áfangastað?

###

Frú forseti. Síðasta ræða mín fór eiginlega öll í að rekja tímalínu málsins samkvæmt beiðni utan úr sal en nú ætla ég að snúa mér nánar að þáttum málsins. Hér er ég enn að ræða flugskattana og mun síðar koma að öðru. Ég tel ástæðu til að rifja það upp fyrir hv. þingmönnum hversu mikið tilefni ríkisstjórnin taldi til að bregðast við þessu máli. Ég hef áður nefnt ræðurnar sem hér voru haldnar um að þetta væri algerlega óaðgengilegt, óásættanlegt og erfiðasta málið sem hefði komið hingað vegna EES. Síðast þegar var talið voru fundirnir vegna málsins orðnir held ég hátt í 200. Meira að segja menningarmálaráðherra fór til Brussel til að reyna að leysa málið — ótal fundir til að ræða þetta.

Sá fundur sem vakti mesta athygli og skilaði þeirri niðurstöðu sem við þingið erum búin að fá í fangið, ef niðurstöðu skyldi kalla, var fundur hæstv. forsætisráðherra, Katrínar Jakobsdóttur, með Ursulu von der Leyen. Áður en af þessum fundi varð hafði hæstv. forsætisráðherra skrifað fyrrnefndri Ursulu bréf til að lýsa áhyggjum sínum af stöðu mála. Þessu bréfi fylgdu ýmis fylgiskjöl, gögn sem höfðu verið unnin fyrir Ísland til að sýna fram á alvarleika málsins og ég mun hér á eftir fara yfir hluta þessara gagna. Þetta bréf kallaði á svar, sem barst reyndar alveg ótrúlega seint miðað við stærð málsins að mati ríkisstjórnarinnar, en það fékkst ekki birt. Hvorki bréfið frá hæstv. forsætisráðherra, Katrínu Jakobsdóttur, né svarbréfið frá Ursulu mátti birta. Hæstv. forsætisráðherra neitaði að birta bréfin og veittar voru einhverjar skýringar á borð við að með því væri verið að veikja hugsanlega samningsstöðu Íslands í málinu. En svo tók einhver fjölmiðillinn upp á því, ég held að það hafi verið fréttastofa Vísis og Stöðvar tvö, Bylgjunnar, að spyrja bara Ursulu eða Evrópusambandið hvort ekki mætti sjá þetta bréf. Jú, jú, bréfið kom og þá sá forsætisráðuneytið loks ástæðu til að birta sitt bréf. En svarbréf Evrópusambandsins, undirritað af Ursulu, var í raun — ég hef sagt þetta áður, frú forseti — bara diss á afstöðu íslenska forsætisráðherrans og áhyggjur Íslendinga. Þetta var ekki einu sinni sérstaklega kurteislega orðað diss. Það var bara gert lítið úr þessum áhyggjum Íslendinga. Svo auðvitað féllst ríkisstjórn Íslands á forsendur dissbréfsins og greip til þess ráðs að fresta áhrifunum af þessu — gamla trikkið en áhrifin samt hanga yfir eftir sem áður.

Svo hefur verið nefnt, og kemur fram í þessu bréfi og eftir fundinn í ráðherrabústaðnum, að Ísland geti fengið niðurgreiðslu á grænu eldsneyti, þ.e. á muninum á verði þess sem kallað er grænt eldsneyti á flugvélar og hefðbundins jarðefnaeldsneytis. En þetta var engin sérstök undanþága fyrir Ísland. Þetta lá alltaf fyrir að ætti að vera liður í þessu. Ursula segir eitthvað á þá leið í fyrrnefndu bréfi: Getið þið ekki bara farið að framleiða meira af sjálfbæru eldsneyti? Þá er vandinn sá, eins og fram kom í ræðum hérna áðan, að íslensk orkuframleiðsla ræður ekki einu sinni við eða á alla vega bágt með að standa undir þörfunum eins og þær eru nú þegar, hvað þá að fara í gríðarlega orkufrekan iðnað eins og að framleiða þotueldsneyti á endurnýjanlegan hátt, og alveg ljóst að framleiðsla á þessu græna endurnýjanlega eldsneyti verður ekki næg til að standa undir nema broti af flugi til langrar framtíðar. Nú er þetta 0,1% og áttfalt dýrara heldur en annað þotueldsneyti.

Frú forseti. Ég komst ekki yfir eins mörg atriði og ég hafði hugsað mér og bið yður því að skrá mig aftur á mælendaskrá.

###

Ég sagði „ekki áhyggjur eftir 1. janúar 2027“, ekki „áhyggjulaus maður“. Sagði ég það? …Frú forseti. Ég skal svara þessari spurningu og ég þarf ekki einu sinni allan tímann í það þannig að ég leyfi mér að svara líka hinni athugasemd hv. þingmanns um vonir hans og væntingar um að eitthvað gerist eftir nýársdag 2027, sem mun vera ástæðan fyrir því að hann hætti að hafa áhyggjur og hvarf frá varnaðarorðum sínum um þetta fyrirkomulag sem tekur þá gildi að fullu 2027. Ég held að hv. þingmaður sé ekki að lifa alveg í raunveruleikanum ef hann telur að Evrópusambandið taki upp á því. Hv. þingmaður segist ekki vera áhyggjulaus. Hafi ég tekið of fast til orða hvað það varðar þá kemur það fram hér, frú forseti, að hv. þingmaður er ekki áhyggjulaus.

Hvað varðar hvað yrði um flugfélögin ef íslensk stjórnvöld lytu ekki í gras og gæfu eftir gagnvart Evrópusambandinu þá get ég svarað því mjög skýrt en þetta er reyndar háð því, sem er kannski ekki gefið, að íslenska ríkisstjórnin stæði með þessum fyrirtækjum og verði rétt þeirra og landsins. En ef þau yrðu ekki send inn í þetta kviksyndi þá myndi samkeppnisstaða þeirra styrkjast rétt eins og breskra og bandarískra flugfélaga. Þannig að samkeppnisstaða íslenskra flugfélaga myndi styrkjast og staða okkar hér á hnettinum yrði enn verðmætari í flugrekstri.

###

Frú forseti. Það er áhugavert að sjá hversu ólíkar áherslurnar eru hjá hv. þm. Njáli Trausta Friðbertssyni eftir því hvort hann spyr fulltrúa Miðflokksins eða til að mynda Samfylkingar eða þeirra sem styðja málið. Það á ekki hvað síst við um þessar umsagnir flugfélaganna þar sem hv. þingmaður annars vegar dregur fram hinar gríðarlegu áhyggjur flugfélaganna af því í hvað stefni og svo hins vegar þessar athugasemdir um að menn vilji að málið klárist. Ástæðan fyrir því að þessir flugrekendur vilja að málið klárist virðist vera fyrst og fremst sú að þeir raunverulega trúa því að þessi ríkisstjórn eða sú næsta muni leysa málið. Það hefur beinlínis komið fram í viðtölum við til að mynda forstjóra Icelandair að hann bara verði að treysta því að það gangi eftir sem hæstv. forsætisráðherra sagði að málið yrði einhvern veginn leyst í framhaldinu. Þrátt fyrir að ekkert hafi komið fram eftir fundinn með Ursulu von der Leyen um hvernig sú lausn yrði þá bara yrði að treysta á það.

Og svo kann að vera, frú forseti, að ríkisstjórninni hafi tekist að fá þessi fyrirtæki til að lifa í ótta eins og hún gerir sjálf. Það er svo sem ekkert útilokað að Evrópusambandið myndi beita einhverjum hefndaraðgerðum ef það er það sem hv. þingmaður hefur áhyggjur af. Evrópusambandið hefur nú reynt eitt og annað og hótað einu og öðru og við höfum tekist á við það í gegnum tíðina í stórum málum en ef við ætlum að halda áfram að nálgast Evrópusambandið með því að lifa í stöðugum ótta og vera á stöðugum flótta þá mun bara fjara undan fullveldi landsins jafnt og þétt. Við sáum þetta til að mynda í umræðu um orkupakkann og ég tala nú ekki um í umræðunni um Icesave þar sem mátti helst ekki gera neitt til að styggja Evrópusambandið því að þá hefðum við verra af. Hvernig væri nú að sýna smá kjark af hálfu þessarar ríkisstjórnar?

###

Frú forseti. Hér í annarri ræðu minni um þetta hneyksli sem er þessi tilraun ríkisstjórnarinnar og meiri hlutans hér á Alþingi til að keyra í gegnum þingið 14 ákvarðanir Evrópusambandsins, ætla ég að halda mig við flugmálið, þ.e. nýju flugskattana, refsigjöldin á almenning fyrir að ferðast og ræða áfram orsök og afleiðingar þess. En hv. þm. Njáll Trausti Friðbertsson kallaði eftir skýrri tímalínu og það er sjálfsagt að verða við því svoleiðis að fyrstu mínúturnar, frú forseti, fara í að rekja tímalínu málsins, helstu þætti.

Vandinn byrjaði þegar ríkisstjórnin ákvað að elta Evrópusambandið í sínu regluverki hvað varðar umhverfis- og loftslagsmál, regluverk sem féll utan EES-samningsins. Þessi ríkisstjórn ákvað að elta og helst að reyna að toppa Evrópusambandið. Það hefur reyndar allt gengið út á það hjá þessari ríkisstjórn, ekki aðeins að innleiða allt að fullu í dellumakarí Evrópusambandsins í málaflokknum heldur reyna að toppa þetta. Þetta ræddi ég oft við hæstv. forsætisráðherra í byrjun síðasta kjörtímabils sem þá þóttist ekki kannast við að vera elta Evrópusambandið en það var líklega vegna þess að ríkisstjórnin var í því að reyna að ganga lengra. Svo höfum við séð ítrekað og aftur að ríkisstjórnin rökstyður ákvarðanir sínar í loftslagsmálum með því að það þurfi að fylgja Evrópusambandinu í málaflokknum. En jæja, þarna var hún búin að setja sig og landið í erfiða stöðu þegar Evrópusambandið tekur upp á því að vilja innleiða enn nýja skatta og gjöld, ný refsigjöld á almenning í Evrópu fyrir að vera til og fær víðtækar hugmyndir um það hvernig hægt sé að fá fólk til að haga sér öðruvísi, m.a. með áformum um, eins og komið hefur fram hér fyrr í umræðunni, að hálfneyða fólk til þess að hætta að ferðast með flugvélum. Vel að merkja, þetta er nú líklega það fólk sem ferðast einna mest af öllum í heiminum í flugvélum og þá yfirleitt einkaflugvélum, fólkið sem tekur þessar ákvarðanir. En það þykir ekki viðeigandi fyrir almenning að vera að fljúga þannig að lagt er á ráðin um það að pína almenning til þess að nota aðra samgöngumáta; hlaupahjól eða járnbrautarlestar eða eitthvað slíkt, almenningssamgöngur í Evrópu.

Svo er þessi krafa, ásamt mörgu öðru sem ég mun koma inn á hérna í seinni ræðu, gerð til Íslands líka. Ríkisstjórnin bregst við þeirri kröfu með því að benda á hið augljósa, að aðstæður á Íslandi séu allt aðrar en í Evrópu. Við getum ekki ferðast til annarra landa með góðu móti nema með flugi og við séum með gríðarlega mikilvægan flugrekstur og ferðaþjónustu, eins og hv. þm. Njáll Trausti Friðbertsson hefur oft nefnt, sem er alveg rétt, í okkar hagkerfi og loks séum við tengimiðstöð hér í Atlantshafinu milli vesturálfu og Evrópu, raunar Asíu að einhverju leyti líka. Þessi áform Evrópusambandsins muni rústa þeirri stöðu og hækka mjög allan kostnað íslensks almennings sem gæti látið sér detta í hug að ferðast til útlanda, hafandi ekki aðgang að járnbrautarlest sem gengur til Evrópu.

Ráðherrar gengu svo langt, eins og hæstv. núverandi fjármálaráðherra, að segja þetta vera erfiðasta mál sem við höfum staðið frammi fyrir í samskiptum við Evrópusambandið eða vegna EES-samningsins. Aðrir ráðherrar tóku undir þetta og hér komu hv. þingmenn stjórnarflokkanna, ekki hvað síst kannski hv. þm. Njáll Trausti Friðbertsson, og lýstu gríðarlegum áhyggjum af því í hvað stefndi og það yrði ekki við það unað. En þrátt fyrir tiltölulega afdráttarlausar yfirlýsingar þá hafði maður smáhnút í maganum, þekkjandi þessa ríkisstjórn. Ég rakti það hér oftar en einu sinni í ræðum og í viðtölum og skrifum að það sem ég óttaðist mest væri að þetta væri bara einhver sýndarmennska eins og við sjáum svo oft frá þessari ríkisstjórn og svo myndu menn finna einhverjar tylliástæður til að geta sagst hafa náð árangri, t.d. — og ég nefndi þetta, frú forseti — að segjast hafa fengið einhvern frest.

Jæja, hvað kom svo á daginn? Þegar Evrópumannahátíðin mikla var haldin hér með ærnum tilkostnaði þá mátti ekki skemma þá gleði. Ég er enn að rekja tímalínuna, frú forseti, til að bregðast við beiðni hv. þm. Njáls Trausta Friðbertssonar. Þegar þær hittast, Katrín Jakobsdóttir, hæstv. forsætisráðherra, og Ursula von der Leyen á stuttum kaffifundi í ráðherrabústaðnum er svo boðað til blaðamannafundar til að tilkynna um stórkostlega niðurstöðu. Það væri búið að leysa málið. Hver var lausnin? Jú, hún átti að vera sú að Ísland fengi frest. Þetta var nú reyndar kallað undanþága, einhverjir fjölmiðlar a.m.k. misskildu málið og birtu fyrirsögn um að Ísland hefði fengið undanþágu. En það var ekki svo. Ísland hafði fengið þarna þriggja ára frest áður en hörmungarnar allar myndu ríða yfir. Það vildi nú svo til með þessi þrjú ár að það var einmitt aðlögunartíminn sem var hvort eð er gert ráð fyrir fyrir öll lönd sem undir þetta myndu heyra. En þarna var þessu lýst sem einhvers konar sigri í málinu, að fá þennan frest.

Og hvað gerist eftir það? Ja, það tekur við allur hryllingurinn sem hæstv. ráðherrar þessarar ríkisstjórnar voru búnir að vara okkur við og flugrekendur og aðrir, nema, til að forðast að þurfa að svara því, því er bætt inn að hægt sé að endurmeta málið. Ef ekki verði búið að gera ásættanlegar ráðstafanir þegar fresturinn rennur út, ef Evrópusambandið verði ekki búið að gera það sem við teljum þurfa þá sé ákvæði um að við getum byrjað að ræða málið aftur. Enginn réttur hjá okkur, við bara ákveðum að við megum byrja að tala um málið þegar það er í rauninni orðið of seint að ræða það.

Ef ríkisstjórnin trúir því að Evrópusambandið muni, eftir að við erum búin að gefa eftir og samþykkja að fara inn í þetta apparat, ef ríkisstjórnin trúir því að ef við verðum ekki alveg sátt við það síðar þá muni Evrópusambandið bara gefa eftir og endurskoða þetta, þá eru hæstv. ráðherrar kjánar. Annaðhvort það eða þeir telja að allur almenningur séu kjánar. Það getur bara verið annað af þessu tvennu ef menn raunverulega halda að Evrópusambandið muni verða tilbúið til þess að endurskoða þetta allt saman í þágu landsins eftir að hafa ekki verið til í neitt slíkt á þessum 200 fundum eða hvað þeir voru nú margir þar sem reynt var að tala Evrópusambandið til. Seinna, þegar búið er að samþykkja þetta, þá muni það kannski koma til móts við okkur. Ef menn trúa því þá eru þeir kjánar eða svo ósvífnir að þeir vilja bara ýta málinu á undan sér og treysta því að allir aðrir séu kjánar og skilja ekki hvað sé í vændum.

Þetta er eitt skýrasta dæmið, þau eru reyndar mörg,  um uppgjöf þessarar ríkisstjórnar gagnvart Evrópusambandinu. ríkisstjórn sem lifir í ótta og er á stöðugum flótta, alveg gegnumgangandi. Og sérstaklega þegar tilkynningarnar og tilskipanirnar berast frá Brussel þá er kjarkurinn ekki mikill hjá þessari ríkisstjórn. Óttinn ræður för og löngunin til þess einhvern veginn að láta málin hverfa, fresta þeim, ýta þeim á undan sér fyrir einhverja aðra ríkisstjórn til að fást við síðar. Við munum aldeilis sjá afleiðingarnar af því áður en langt um líður.

En, frú forseti, ég náði eingöngu að fara í gegnum tímalínuna eða nánast eingöngu og bið yður því að setja mig aftur á mælendaskrá.

###

Frú forseti. Hvers vegna værum við í gríðarlegum vandræðum ef við gæfum ekki eftir núna? Það er vegna þess að þessi ríkisstjórn ákvað að hoppa út í kviksyndið sem er stefna Evrópusambandsins í loftslagsmálum og sökkva fyrir vikið neðar og neðar þannig að þegar hent er til stjórnarinnar smáspotta þá er hún til í að gefa hvað sem er eftir fyrir það. Eru bresku flugfélögin í sömu stöðu? Nei, þau eru ekki sömu stöðu og íslensku flugfélögin sem þessari ríkisstjórn hefur tekist að hræða að því marki að þau bara vonast til þess að þetta klárist og eitthvað gerist í millitíðinni áður en hörmungarnar allar verða, sem hæstv. fjármálaráðherra núverandi var búin að vara okkur við hér og fleiri ráðherrar þessarar ríkisstjórnar. Og af því að hv. þingmaður talar um mikilvægi þess að ræða innihaldið og ekki frasa þá er ég auðvitað algjörlega sammála því að það er mikilvægt í öllum málum að ræða innihaldið, en þessu máli einmitt hefur verið pakkað inn í grænar umbúðir og ég myndi segja, frú forseti, eins og ég mun fara yfir í seinni ræðum, hreinum blekkingum beitt. Hv. þingmaður talar um tímalínu, mikilvægi þess að fara yfir tímalínuna í réttri röð, og ég mun gera það líka, mjög ítarlega, í þessari umræðu. En megintímalínan er þessi, frú forseti: Jafnvel ráðherrar þessarar ríkisstjórnar og þingmenn meiri hlutans komu hér upp og sögðu að þetta væri erfiðasta mál sem við hefðum staðið frammi fyrir frá EES nokkru sinni. Þetta væri hræðilegt mál og mætti aldrei samþykkja það. Svo samþykktu þau það með tveggja, þriggja ára fresti af því að afleiðingarnar koma í ljós í tíð einhverrar annarrar ríkisstjórnar.

###

Frú forseti. Yfirlýsingar og mat fulltrúa flugfélaganna í umsögnum og fyrir nefndum hafa verið kúnstugar svo ekki sé fastar að orði kveðið vegna þess að þar var lýst gríðarlegum áhyggjum af því í hvað stefndi og því sem stæði til að gera, en að miðað við það sem þeim hefði verið sagt þá væri líklega best að samþykkja þetta í trausti þess að ríkisstjórnin myndi leysa málið í millitíðinni. Eins og ég nefndi í ræðu minni, frú forseti, þá held ég að almenningur geri sér nú grein fyrir því að þessi ríkisstjórn mun ekki leysa neitt í millitíðinni, hvorki á öðrum sviðum né þessu, kannski allra síst á þessu sviði í ljósi undirgefni þessarar ríkisstjórnar gagnvart Evrópusambandinu, sem er auðvitað margítrekuð. En hvað sem því líður þá er það auðvitað meginmarkmið flugfélaganna að viðhalda sinni samkeppnisstöðu og ef kostnaðaraukinn dreifist jafnt á alla, þ.e. önnur flugfélög í Evrópu og Ameríku líka, kostnaður farþega um allan heim, um alla Evrópu og öll bandaríki Norður-Ameríku, eykst jafn mikið, þá geta flugfélögin kannski sætt sig við það. En ég og við, tel ég, öll hér, erum fulltrúar almennings og við viljum ekki að allur almenningur sé á öllum sviðum látinn borga meira fyrir að fá að vera til þó að menn reyni að jafna einhverja samkeppnisstöðu milli fyrirtækjanna og öll fyrirtækin rukki fólk meira. Það er ekki okkar hlutverk að gera fyrirtækjunum kleift að rukka almenning meira. Okkar hlutverk á að vera að gera lífið betra og ódýrara, frú forseti.

###

Frú forseti. Ég hef mjög miklar áhyggjur af þessum málum og hef lýst því margítrekað. Ég minni á að fyrsta ræða mín sem formanns Miðflokksins á fyrsta  landsþingi flokksins fjallaði nánast eingöngu um loftslagsmál og umhverfismál, en það er vegna þess að ég taldi og tel enn að verið sé að nálgast þetta stóra viðfangsefni á rangan hátt á svo mörgum sviðum. Það er nú reyndar orðið einkenni stjórnmálanna nú til dags að því stærri sem vandamálin eru þeim mun vitlausari eru lausnirnar. En já, ég held að það sé full ástæða til að hafa áhyggjur af því að það séu loftslagsbreytingar í gangi. Við mannkynið erum í eðli okkar íhaldssöm og viljum hafa hlutina eins og þeir voru því að hitt kallar á aðlögun. En þó er óhjákvæmilegt að sinna aðlöguninni og bregðast við þeim breytingum sem verða á veðurfari. Við þekkjum þetta af reynslu okkar um aldir, Íslendingar, að við höfum þurft að aðlagast breyttu veðurfari, loftslagsbreytingum, til að mynda þegar fór að kólna hér á landi og til urðu nýir jöklar og fyrri jöklar stækkuðu og landið var ekki eins búsældarlegt og áður var. Þá þurftum við að aðlagast og það var örugglega erfitt. En nú þegar er svona  heldur að hlýna og jöklar að skreppa saman aftur þá þurfum við líka að aðlagast þeim aðstæðum. Sem betur fer er mannkynið búið mikilli aðlögunarhæfni en það er, eins og ég nefndi áðan, líka einkenni okkar mannanna að vera tiltölulega íhaldssöm og halda hlutunum í sama horfi og við munum reyna hvað við getum til að koma í veg fyrir breytingar sem eru til óheilla fyrir okkur.

###

Frú forseti. Þessu er tiltölulega auðsvarað: Ég vil alls ekki að Ísland dragist inn í  þá svikamyllu sem Evrópusambandið hefur sett upp í tengslum við loftslagsmálin, svikamyllu sem er aldeilis ekki til þess fallin að leysa nokkurn loftslagsvanda. Hún er fyrst og fremst ætluð til þess að ná auknum tökum, auknum völdum yfir borgurunum og leggja á þá auknar álögur, færa okkur áratugi aftur í tímann, eins og ég nefndi áðan, og refsa sérstaklega hinum tekjulægri fyrir að vera til; fyrir að leyfa sér að fara í ferðalag til útlanda, fyrir að kaupa bíl og keyra um á eigin bíl o.s.frv. Það er algjörlega afleitt, og ég er margbúinn að segja þetta í þessum ræðustól og víðar, að íslenska ríkisstjórnin skuli hafa látið draga sig inn í þennan óheillavagn Evrópusambandsins í umhverfismálum eða loftslagsmálum í stað þess að líta til íslenskra aðstæðna, taka mið af þeim og gera þannig miklu meira gagn í umhverfismálum  en að elta ESB þar sem aðstæður eru allt aðrar og ákvarðanir eru teknar á mjög undarlegan hátt og skila litlum árangri. Þá hefði Ísland átti að móta sína eigin stefnu og fylgja henni í samræmi við það sem við höfðum gert áratugum saman og náð meiri árangri en nokkurt annað land í umhverfismálum. Það voru mikil mistök af hálfu þessarar ríkisstjórnar að binda sig alveg við Evrópusambandslestina í umhverfismálum. Raunar er það kannski ekki einu sinni sanngjörn samlíking því að stjórnin virðist hafa stillt sér upp fyrir framan lestina og viljað vera í fremstu röð og láta Evrópulestina ýta sér áfram hvert sem sú lest kynni að fara.

###

Frú forseti. Það hvernig staðið hefur verið að vinnslu þessa máls hér á Alþingi er í sjálfu sér hneyksli og kom held ég megi segja öllum á óvart, sérstaklega í ljósi þess hversu stórt og vafasamt málið er. Ég segi vafasamt vegna þess að margir hæstv. ráðherrar höfðu varað við nokkrum þáttum þessa máls en þó sérstaklega því er varðar flug, en skyndilega birtist þetta hér í aðdraganda jóla og ákvörðun tekin um það af hálfu meiri hlutans, af hálfu ríkisstjórnarinnar, að það skyldi keyra þetta mál í gegn með hreint ótrúlegum hætti án eðlilegrar þinglegrar meðferðar.

Ég leyfi mér að segja það, frú forseti, að ekkert í meðferð þessa máls var eðlilegt í ljósi þess hvernig við teljum að þurfi að nálgast meðferð mála á Alþingi. Þetta gekk bara út á það að klára málið sem hraðast og klára það hvers vegna? Jú, klára það fyrir Evrópusambandið. Þetta mál er enn eitt dæmið um undirgefni þessarar ríkisstjórnar gagnvart Evrópusambandinu en e.t.v. hið versta, a.m.k. eitt hið versta, enda höfðu, eins og ég sagði áðan, ráðherrar í ríkisstjórninni útskýrt fyrir okkur úr þessum ræðustóli að málið væri stórhættulegt. Hæstv. núverandi fjármálaráðherra, þá utanríkisráðherra, Þórdís Kolbrún Reykfjörð Gylfadóttir, hafði sagt að þetta væri erfiðasta málið sem Ísland hefði staðið frammi fyrir vegna þátttökunnar í EES-samningnum og það kæmi ekki til greina að samþykkja málið, a.m.k. ekki óbreytt. Þau orð vöktu athygli mína. Mér þótti ánægjulegt að heyra að það væru einhver merki um að þessi ríkisstjórn ætlaði loksins að standa í lappirnar gagnvart Evrópusambandinu en þessi viðbót, a.m.k. ekki óbreytt, olli mér áhyggjum eins og ég lýsti á sínum tíma ítrekað, því það sem ég óttaðist var að það væri ekki meiri alvara á bak við yfirlýsingar hæstv. ráðherra og annarra um að standa í lappirnar í þessu máli en svo að fundið yrði fyrsta tækifærið til að gera málamyndabreytingar og réttlæta þannig eftirgjöf í málinu, sem kom á daginn.

Frú forseti. Þér munið eflaust eftir því þegar mikla Evrópuhátíðin var haldin hér í bæ og Ursula von der Leyen, fulltrúi Evrópusambandsins, mætti til leiks og hitti strax á leiðinni af Reykjavíkurflugvelli hæstv. forsætisráðherra á fundi í ráðherrabústaðnum. Þar var tilkynnt eftir stuttan fund, tilkynnt á blaðamannafundi, að komin væri niðurstaða í þetta mál sem þessi ríkisstjórn hafði talið hið erfiðasta sem á fjörur okkar hefði rekið vegna þátttökunnar í EES-samstarfinu. Og hver var niðurstaðan? Hún var sú að Ísland fengi frest í tvö, þrjú ár til að aðlagast — nei, ekki til að aðlagast heldur til að búa sig undir þær hörmungar allar sem hæstv. ráðherrar voru búnir að lýsa hér ítrekað í fjölmiðlum. Við fengjum tveggja, þriggja ára gálgafrest. Þetta var okkur kynnt sem einhvers konar sigur í málinu en þegar spurt var út í raunverulegar afleiðingar af þessu sögulega samkomulagi hæstv. forsætisráðherra og Ursulu, til að skemma ekki gleðina á Evrópumannahátíðinni í Reykjavík, þá var fátt um svör. Enn hafa ekki fengist svör um það nákvæmlega hvað gerist eftir þennan frest en þó vonast menn til að á einhvern hátt verði þetta í lagi, að tíminn nýtist til að Ísland vinni einhverja sigra í viðræðum við Evrópusambandið.

Við sem þekkjum þessa ríkisstjórn og hvernig stjórnmálin hafa gengið fyrir sig hér á landi vitum auðvitað að þetta var bara brella, nákvæmlega eins og ég hafði óttast og haft orð á að yrði líklegasta niðurstaðan. Þetta var brella til að fresta vandanum fram yfir stjórnartíð þessarar ríkisstjórnar eins og á við í svo mörgum málum. Meginmarkmiðið hjá stjórninni er að ýta á undan sér vandanum, sama hversu stór hann er, ýta honum á undan sér þannig að einhverjir aðrir þurfi að fást við hann.

Nú er hún aldeilis búin að búa til vandamál fyrir framtíðina sem forstjórar flugfélaganna hafa lýst sem miklum hörmungum þótt sumir forsvarsmenn flugfélaganna telji rétt að samþykkja málið, trúandi því sem ráðherrar í ríkisstjórninni hafa sagt þeim um að þetta verði leyst í millitíðinni. Við vitum öll að þetta verður ekki leyst í millitíðinni. Við vitum að þegar búið er að gefa eftir gagnvart Evrópusambandinu þá þýðir ekkert að koma eftir tvö til þrjú ár og segja: Heyrðu, þetta er farið að valda okkur áhyggjum, að fresturinn okkar sé að líða, og eruð þið ekki til í að laga þetta? Nei, ef menn hafa það ekki í sér að semja á meðan við höfum samningsstöðu eða höfum réttinn til að verja okkar hagsmuni þá er ekki við því að búast að Evrópusambandið muni gefa neitt eftir síðar. Það er fráleitt. Það er fráleitt yfir höfuð að ráðherrum þessarar ríkisstjórnar detti í hug að almenningur eða forstjórar fyrirtækja trúi því að málið verði leyst í millitíðinni og Evrópusambandið muni allt í einu finna í hjarta sínu ástæðu til að taka tillit til íslenskra aðstæðna. Og hverjar eru íslenskar aðstæður? Jú, eins og ráðherrarnir sjálfir útskýrðu þá erum við Íslendingar búsettir á eyju. Þetta kann að hafa komið einhverjum bírókrötum hjá Evrópusambandinu á óvart en þau skilaboð voru þó send út og útskýrt að þessi áform Evrópusambandsins um nýjar álögur, ný gjöld á flug, myndu hafa sérstaklega óheppileg áhrif fyrir Íslendinga.

Það er kannski rétt að minna á það, frú forseti, fyrir þá sem koma nýir að málinu að þetta gengur út á, af hálfu Evrópusambandsins, að reyna að draga úr flugferðum, reyna að fá fólk til að fljúga minna og nýta þá frekar járnbrautarlestir eða einhverja aðra kosti í samgöngum, reiðhjól væntanlega, rafskútur og slíkt, alla vega að fólk hætti að fljúga eins mikið og raunin er. En þetta, fyrir vikið, kemur sérstaklega illa við okkur Íslendinga vegna þess að við förum ekki með járnbrautarlest til annarra landa. Við getum ekki ferðast til annarra landa nema með flugi — jú, eða kannski Norrænu eða öðrum skipum en almennt ferðast Íslendingar með flugi.

Fyrir vikið bitnar þetta á öllum almenningi á Íslandi og möguleikum okkar til að viðhalda þeirri tiltölulega nánu tengingu sem við höfum haft við umheiminn í krafti þess að á Íslandi er tengimiðstöð flugs á Norður-Atlantshafi. Það var hitt atriðið sem olli stjórnvöldum og mér miklum áhyggjum, það voru áhrif þessa máls á stöðu okkar sem tengimiðstöðvar á Atlantshafinu í flugi því að þessi áform lögðust alveg sérstaklega þungt á Ísland. Gerður var samanburður, það voru raunar rannsóknir á því og ég mun fara yfir þær hérna í seinni ræðum, það voru gerðar rannsóknir á því hversu mikil áhrif þetta myndi hafa á stöðu okkar sem tengimiðstöðvar á Atlantshafinu. Þau áhrif voru metin gífurleg. Þetta viðurkenndu ráðherrarnir á sínum tíma. Afleiðingin yrði sú að flug til og frá landinu yrði miklu dýrara, og það var svo sem bara tilgangurinn að gera flug dýrara, en einnig þau að samkeppnisstaða þeirra flugfélaga sem fljúga til og frá landinu og nota þetta sem tengimiðstöð myndi skerðast verulega. Fyrir vikið myndi flugferðum til og frá landinu fækka umtalsvert og áfangastöðum fækka verulega einnig. Þetta hefði áhrif á allt í hagkerfi landsins og raunar á samfélagið allt, þegar möguleikar okkar á að ferðast til og frá löndum minnkuðu þá teldu fyrirtæki síður eftirsóknarvert að starfa hér á Íslandi eða fjárfesta og lífsgæði landsmanna myndu skerðast með færri, takmarkaðri og dýrari flugferðum.

Nú segja þeir hæstv. ráðherrar og nefndarmenn sem fyrir þessu tala í umhverfis- og samgöngunefnd að þetta verði allt í lagi, vonandi, vegna þess að seinna, sem sagt eftir frestinn sem Ursula veitti Íslendingum í tvö, þrjú ár, verði hvort eð er farið að leggja hærri gjöld á aðra sem fljúga út fyrir loftrými EES-svæðisins eða Evrópusambandsins, að þetta verði allt í lagi af því að samkeppnisstaðan haldist nokkuð jöfn. Allir lendi í því að borga dýrari flugferðir. Eitt muni yfir alla ganga að því leyti að það verði dýrara að ferðast og færri muni þá treysta sér til þess eða hafa efni á því en það muni eiga við um hina líka, hvort sem þeir eru að fljúga frá Evrópu til Bandaríkjanna eða bara innan Evrópu. Við þetta er nú eitt og annað að athuga, frú forseti. Í fyrsta lagi er ekkert fast í hendi með þetta. Þetta er einhvers konar von, villuljós sem kveikt var til að reyna að fá menn til að afgreiða þetta mál og treysta á að ríkisstjórnin eða ráðherrar hennar yrðu komnir til annarra starfa þegar áhrifin kæmu fyllilega í ljós.

En svo er hitt sem er það að burt séð frá þessu þá standa eftir algerlega óhögguð — frú forseti, ég þakka hv. þm. Ingu Sæland fyrir að veita mér hvatningu hér og vonandi gerir hv. þingmaður sér grein fyrir því hversu mikilvægt mál þetta er — þau rök að Ísland, ólíkt flestum öðrum Evrópulöndum, þarf að reiða sig á flugferðir og tiltölulega langar flugferðir oft á tíðum, oftast, til að landsmenn geti komist til annarra landa. Það breytist ekkert. Að því leyti skerðist réttur og staða landsmanna á Íslandi samanborið við aðra, samanborið við t.d. Þjóðverja sem geta hoppað upp í lest og farið til einhverra sjö annarra landa, held ég að sé, með því að fara yfir landamæri Þýskalands, og svo um alla Evrópu. Þetta geta Íslendingar ekki. Við búum á eyju. Eins og ég nefndi hérna áðan þá voru þær upplýsingar sendar til Evrópusambandsins og það bárust einhver svör um að menn gerðu sér grein fyrir því en svo auðvitað eins og svo oft þá komu engar lausnir í samræmi við það.

Niðurstaðan er sú að hér erum við að fjalla um mál — og hér er ég bara, frú forseti, að tala um flugmálin. Ég á eftir í seinni ræðu að fjalla um siglinga- eða flutningamálið og ýmislegt fleira í þessum ótrúlega pakka 14 innleiðinga sem stendur til að troða í gegnum þingið með óforsvaranlegum hætti, en hvað flugmálið varðar þá stöndum við Íslendingar frammi fyrir því að það verður dýrara og miklu erfiðara fyrir landsmenn að ferðast til annarra landa, enda er leikurinn til þess gerður. Menn hafa stundum vikið sér undan því en ekki alltaf. Stundum hafa ráðherrar bara viðurkennt að þetta sé ætlað til þess að fólk sé ekki að þvælast svona mikið milli landa. Það er illa séð að almenningur sé að fara einhverjar óþarfaferðir til Kanaríeyja eða Kaupmannahafnar eða hvert sem er og þess vegna skal fólki refsað fyrir það, refsað fyrir að vera að þvælast eitthvað til annarra landa.

Hver er afleiðingin? Hver verður afleiðingin? Hver er tilætluð afleiðing? Hún er sú að tekjulægra fólk mun ekki lengur hafa efni á því að ferðast of mikið með flugi. Evrópusambandið leggur nú alveg sérstakt hatur á þessi svokölluðu lággjaldaflugfélög og telur þau til þess fallin að auka ferðalög, auka ferðalög fólks sem hefur ekki mikil fjárráð, þannig að markmiðið sem ríkisstjórn Íslands tekur undir með Evrópusambandinu og ætlar að samþykkja er að tekjulægra fólk ferðist minna. Þetta tengist auðvitað áformunum um að það verði dýrara og erfiðara að eiga og reka fjölskyldubíl. Markmiðið er í raun að færa samfélagið, eins og svo margt sem tengist þessari loftslagsstefnu Evrópusambandsins, áratugi aftur í tímann til þess tíma þegar einungis hinir tekjuhærri gátu leyft sér að ferðast til útlanda, einungis þeir tekjuhærri áttu eigin bifreið. Markmiðið er að sópa öllum upp í borgarlínuna og fólk geti þá ferðast hvert sem borgarlínan gengur en helst ekki meira en það.

Það sem er þó ekki síður áhyggjuefni við þetta mál er hversu ríkisstjórnin hefur sýnt af sér eindreginn vilja til að fórna hagsmunum landsins, til að lúffa, til að gefa eftir gagnvart Evrópusambandinu, því þetta var mál, frú forseti, þeirrar gerðar að ráðherrarnir meira að segja komu hér í ræðustól og sögðu: Þetta er erfiðasta mál sem við höfum staðið frammi fyrir og kemur ekki til greina að samþykkja þetta. Þetta nefndi ég hér í upphafi en ég nefndi líka að við höfðum þá þegar reynslu af eftirgefanleika þessarar ríkisstjórnar, undirgefni, leyfi ég mér að segja, gagnvart Evrópusambandinu. Fyrir vikið hefur ríkt ótti um að sú yrði raunin með þetta mál líka hvað sem leið digurbarkalegum yfirlýsingum hæstv. ráðherra, ekki hvað síst Sjálfstæðisflokksins. En enn og aftur komust þessir hæstv. ráðherrar að þeirri niðurstöðu á endanum að rétt væri að lúta í gras gagnvart ESB, fórna hagsmunum landsins, fórna hagsmunum alls almennings á Íslandi og fyrirtækja til ára og áratuga en samhliða því veita Evrópusambandinu aukið vald til að tukta íslenskan almenning til því að þetta opnar á þessi 14 mál sem á að troða hérna í gegn, þessar 14 gerðir, opnar á að Evrópusambandið geti í framhaldinu bara útfært þetta að vild, því eins hrikalegar og afleiðingarnar af þessum fyrstu skrefum verða þá er um leið verið að opna á áframhaldandi álögur, hækkanir, aukinn kostnað á íslenskan almenning og þá munu framtíðarríkisstjórnir eiga mun erfiðara með að koma vörnum við eftir að þessi ríkisstjórn er búin, einu sinni sem oftar, að gefast upp á að verja íslenska hagsmuni.

###

Væru enn betri.Frú forseti. Ég held ég hafi ekki sakað hv. þingmenn Viðreisnar um að tala niður krónuna, ég kann að hafa sagt að þeir rægi krónuna stundum, ákveðinn blæbrigðamunur á því, og fyrir því eru ástæður. Það er hins vegar, og kannski tengist þessu með að rægja krónuna, einfaldlega ekki rétt að það að hafa haft sjálfstæðan gjaldmiðil, krónuna í okkar tilviki, hafi sérstaklega bitnað á almenningi. Eða eru ekki kjör á Íslandi almennt betri en í flestum öðrum löndum í heiminum? Væru enn betri, kallar hv. þingmaður fram í. Lítum til Grikklands sem öðlaðist, af gæfu væntanlega að mati hv. þingmanna Viðreisnar, að fá evruna. Þegar bjátaði á, fyrst með fjármálakrísunni og svo með evrukrísunni, þá hrundi allt meira og minna í Grikklandi; kjör, ellilífeyririnn náttúrlega að miklu leyti bara gufaði upp, fyrirtækin fóru á hausinn o.s.frv., af því að þeir voru ekki með eigin gjaldmiðil og fyrir vikið gátu þeir ekki aðlagast aðstæðum. Það er einmitt mikilvægt með eigin gjaldmiðil, til að geta aðlagast sveiflunum, aðstæðum. Að vera með evru, að vera með erlendan gjaldmiðil, skulum við segja, sem menn hafa ekkert um að segja er eins og að fara í teygjustökk í keðju, þú bara slitnar í sundur þegar þú lendir. En að vera með eigin gjaldmiðil, þá ertu í teygju sem getur hjálpað til við að aðlaga samfélagið. Og hver hefur afraksturinn af því verið? Jú, það er samfélag þar sem kjör eru bara með því sem best gerist í heimi, þó að við viljum auðvitað að þau séu betri og ekki hvað síst fyrir það fólk sem hefur að einhverju leyti orðið út undan í samfélaginu. En hvaða lönd eru þetta, frú forseti? Sviss, er það ekki? og Noregur og Ísland, öll með eigin gjaldmiðil.

###

Frú forseti. Vissulega er meiri hætta á sveiflum ef gjaldmiðillinn er lítill en það er ekki beint samhengi þar á milli. Ef hagstjórn er í lagi þá þarf lítill gjaldmiðill ekki að sveiflast meira heldur en stærri. Við höfum séð dæmi um það auðvitað í samanburði við bandaríkjadollar, sænska krónu, breska pundið, íslensku krónuna að það er ekki endilega alltaf minnsti gjaldmiðillinn sem sveiflast mest, öðru nær. Meira að segja þýska markið á sínum tíma sveiflaðist oft töluvert, þannig að gjaldmiðill er bara mælikvarði á hagkerfið. Stundum kann að vera að okkur hafi gengið erfiðlega að hafa stjórn á hagkerfinu hér, ef svo má segja, eða halda á því jafnvægi. Það var líklega meira vandamál hér áður fyrr þegar atvinnuvegirnir voru einhæfari en nú er. En við höfum líka séð að vaxtastig fer ekki endilega eftir stærð gjaldmiðils. Við höfum svona í seinni tíð farið í gegnum tíma þar sem vextir af íslensku krónunni voru lægri en á mörgum öðrum gjaldmiðlum. Við höfum séð að meira að segja á sama gjaldmiðli, evrunni, getur verið mjög ólíkt vaxtastig. Það voru allt aðrir og miklu hærri vextir í Grikklandi á lánum þar heldur en í Þýskalandi. Það er vegna þess að vextirnir líta til áhættunnar sem liggur í fjárfestingunni sem ráðist er í fyrir lántökuna. Það hefur væntanlega ekki farið fram hjá hv. þingmanni hvers konar ófremdarástand hefur ríkt í Bandaríkjunum á húsnæðismarkaði þegar menn allt í einu upplifa það að vextir eru farnir upp úr húsnæðislánum, úr 0,5%, eða 1% upp í 7,5% í bandaríkjadölum. Allt er þetta því spurning um undirliggjandi stærðir. Gjaldmiðillinn er bara mælikvarði en gerir okkur líka kleift að hafa betri stjórn ef við viljum það.

###

Frú forseti. Skattaálögur á íslenskan almenning hafa aukist, það liggur alveg ljóst fyrir. Og hvað varðar útgjöldin þá hafa þau aukist líka, sannarlega hafa þau aukist gífurlega eins og var kannski megininntak ræðu minnar hérna áðan. Munurinn er þó fyrst og fremst sá, eins og ég nefndi í fyrra svari, að þessi miklu útgjöld, þessi mikla útgjaldaaukning er umfram tekjur, langt umfram tekjur ríkisins. Með öðrum orðum er ríkið núna, þrátt fyrir skattahækkanirnar allar og gjaldahækkanirnar, rekið með methalla og útgjöldin einhver þau mestu sem nokkurn tímann hafa sést, raunar þau mestu, jafnvel þótt litið sé til rauntalna. Útgjöld hafa aukist í tíð þessarar ríkisstjórnar um meira en þriðjung þótt litið sé á raunvirði, verðleiðrétt, sem er ótrúlegt afrek. Ef við lítum bara á krónutöluna þá hafa útgjöldin aukist um ja, líklega núna með þessu um 75%. Jafnvel þótt við verðleiðréttum þetta hefur þessi ríkisstjórn náð að auka útgjöld ríkisins um meira en þriðjung sem engin önnur ríkisstjórn í sögu Íslands, held ég að mér sé óhætt að segja, hafði gert, hugsanlega ef við lítum fram hjá einskiptiskostnaði vegna bankahrunsins.

###

Frú forseti. Ég er nú ekki viss um að ég hafi náð allri þessari talnarunu hv. þingmanns en tek þó undir með honum, ef ég skildi hann rétt, að það væri eðlilegt að líta á hlutfall af landsframleiðslu þegar við skoðum hversu mikið ríkið tekur til sín. Ég er ekki alveg viss um að það hafi verið það sem hann var að segja en ég alla vega skildi hann þannig og hann leiðréttir mig þá. En varðandi muninn á þessu kjörtímabili eða þessari ríkisstjórn sem nú situr og á kjörtímabilinu 2013 þá er munurinn augljós: Annars vegar var ríkisstjórn sem einsetti sér að reka ríkissjóð með afgangi, skila ekki halla, spara peninga til að draga úr vaxtakostnaði og nýta fjármagnið betur síðar í almannaþágu. Hins vegar erum við með ríkisstjórn sem rekur ríkið með gegndarlausum halla og slær öll met í því, eins og ég rakti í ræðu minni. Þannig að munurinn á þessum tveimur ríkisstjórnum á þessum kjörtímabilum hvað varðar efnahagsstjórn gæti vart verið skýrari.

###

Frú forseti. Í þessari fyrstu ræðu minni um fjárlög við 2. umræðu ætla ég að reyna að halda mig við stóru myndina. Í seinni ræðum fer ég hugsanlega nánar í stöku málaflokka og tölurnar sem liggja hér að baki. Það veitir ekkert af því að líta á stóru myndina í því sem ríkisstjórnin er að gera, hefur verið að gera og birtist aldeilis núna með þessum fjárlögum. Stærsta myndin er líklega sú að nú hyggst ríkisstjórnin eina ferðina enn slá eigið Íslandsmet og mörg fyrri Íslandsmet í ríkisútgjöldum. Hún á eiginlega öll metin á þessu sviði, hvort sem það er aukning milli ára í rauntölum eða einfaldlega í krónutölu, eða heildarupphæð. Þetta met slær hún aftur og aftur og nú eina ferðina enn.

En til hvers? Ef þessi gífurlega útgjaldaaukning væri að skila samfélaginu einhverju betra, einhverjum framförum, skildi maður það kannski, þó að aukningin engu að síður teldist mjög vanhugsuð til lengri tíma litið, sérstaklega í ljósi þess að skuldir ríkisins hafa vaxið mjög hratt og nú fara hátt í 100 milljarðar á ári bara í að greiða vexti af lánum ríkisins eftir þessa metsækni ríkisstjórnarinnar. En það versta við þetta er að við fáum ekkert fyrir. Hvað hefur samfélagið fengið fyrir þessi gífurlegu útgjöld upp á um 1.000 milljarða frá 2020–2027, miðað við svar frá hæstv. fjármálaráðherra? 1.000 milljarðar. Hvað fáum við fyrir? Ástæðan fyrir því að þetta situr svona í mér, frú forseti, er að á sínum tíma í ríkisstjórn áranna 2013–2016 ákváðum við að fyrsta skrefið væri að ná tökum á rekstri ríkissjóðs og við höfðum leiðir til þess, sem aldeilis virkuðu. En þegar við hefðum náð tökum á rekstrinum gætum við farið að bæta kjör fólks, rétta stöðu alls almennings í landinu. Eitt af því sem ég og fleiri tókum sérstaklega til var mikilvægi þess að rétta hlut eldri borgara og annarra sem eru á lífeyri. Þetta var ekki gert hjá núverandi ríkisstjórn þrátt fyrir að hún hafi fengið í fangið kjöraðstæður í ríkisfjármálum. Það var farið í að eyða peningum í eitthvað sem enginn veit hvað var. Er heilbrigðiskerfið orðið betra? Er menntakerfið orðið betra? Er löggæslan orðin betri? Það er ekki að sjá. Þessi ráðgáta er enn óleyst: Hvernig fór ríkisstjórnin, bæði á þessu kjörtímabili og því síðasta, að því að eyða svona miklum peningum án þess að fá neitt fyrir? Og aftur verður mér hugsað til áranna 2013–2016, hvað við hefðum getað gert fyrir nokkra tugi milljarða í viðbót ef við hefðum leyft okkur að reka ríkið áfram með halla. Það hefði verið hægt að gjörbreyta ýmsu. Ég tala nú ekki um ef við hefðum aukið útgjöld um einhver hundruð milljarða. En við töldum rétt að gera þetta í réttri röð, ná niður skuldunum þannig að tugir milljarða, 100 milljarðar, færu ekki í að borga af lánum ríkisins en myndu frekar nýtast í uppbyggingu samfélagsins, innviðafjárfestingu, betri kjör eldri borgara og annarra, betra heilbrigðiskerfi o.s.frv. En ef við hefðum ákveðið að eyða umfram efni á þeim tíma þá getur maður rétt ímyndað sér hvað hefði verið hægt að gera í tíð skynsemishyggjuríkisstjórnar.

En þessari ríkisstjórn hefur tekist að slá öll met án þess að fá neitt fyrir. Við erum væntanlega mörg hér minnug þess þegar útgjöldin fóru yfir 1.000 milljarða. Það voru ákveðin tímamót í rekstri ríkisins og ekki skemmtileg tímamót því að meira að segja fulltrúar meiri hlutans, ríkisstjórnarinnar, virtust skammast sín fyrir það og ætluðu að bæta úr. Þetta væri tímabundið ástand, við myndum svo leiðrétta það og komast aftur niður fyrir 1.000 milljarðana. Nú sést ekki lengur í þessa 1.000 milljarða. Þetta eru að verða 1.500 milljarðar í útgjöldum ríkisins án þess að neitt sem nokkur maður tekur eftir hafi fengist fyrir.

Covid-ástandið kom auðvitað inn í þetta eins og ríkisstjórninni hefur orðið tíðrætt um. En við hv. þingmenn munum væntanlega þegar ríkisstjórnin kom hér til þings með betlistaf í hendi og sagðist vera að fást við ákaflega erfitt ástand og það kallaði á sérstaka útgjaldaaukningu. Það var skiljanlegt í ljósi þess að stjórnvöld höfðu ákveðið að loka að miklu leyti fyrir atvinnulíf og verðmætasköpun í landinu. Þegar stjórnvöld ákveða að loka fyrirtækjum er eðlileg krafa af þeirra hálfu að fá það bætt. En þessu fylgdi frá hæstv. ráðherrum ríkisstjórnarinnar að þegar við yrðum komin í gegnum þetta ástand, þegar þessum heimsfaraldri, þessu óvænta hamfaraástandi lyki yrði farið beint í það að greiða niður þær skuldir sem höfðu safnast upp á Covid-tímanum. Annað kom nú aldeilis á daginn því að þessi aukaútgjöld, þessi miklu ófyrirséðu útgjöld, mynduðu einfaldlega nýtt gólf í útgjöldum þessarar ríkisstjórnar, gólf sem hún nýtti til að spyrna sér sem hæst upp og slá öll fyrri met í útgjöldum. Engir tilburðir sýndir til að nýta hagsveifluna — hagvöxtur hefur verið mikill á Íslandi, ekki hvað síst vegna stórkostlegra útgjalda ríkisins — og engir tilburðir sýndir til að fara með þær skatttekjur af skynsemi. Þeim var öllum eytt og meiru til. Og hvað fengum við fyrir? Við vissum það ekki áður en þetta fjárlagafrumvarp birtist og við vitum það ekki enn.

Maður leyfði sér að vona að þetta fjárlagafrumvarp yrði lagað í meðförum þingsins. Nú á milli umræðna hafa einhverjar breytingar verið gerðar en þetta fjárlagafrumvarp hefur ekki verið lagað í nokkru samræmi við tilefnið sem var til. Jafnvel þrátt fyrir jarðhræringar á Reykjanesskaga og gríðarlegt tjón í Grindavík er einfaldlega reynt að líta fram hjá því. Það er ekki farið í það að spara það sem ætti að spara til að geta brugðist við á viðeigandi hátt gagnvart þessum óvæntu ófyrirséðu náttúruhamförum. Nei, okkur er sagt að það verði væntanlega einhver útgjaldaauki en engir tilburðir eru til að spara, engir tilburðir til að fara betur með skattfé almennings.

Svo höfum við séð það sem af er þessari umræðu að fulltrúar stjórnarliðsins, fulltrúar meiri hlutans, virðast vera feimnir við að verja þetta fjárlagafrumvarp, virðist þykja óþægilegt að þurfa að tala fyrir því. Minna eiginlega á einhvern ferðalang sem er villtur í skóginum og mætir birni og ákveður bara að leggjast í jörðina og þykjast vera dauður. Það kann að vera rétt ráð. Ég veit það ekki, frú forseti, ég hef heyrt að þetta sé ráðið þegar maður mætir villtum birni. En það er ekki ráðið fyrir ríkisstjórnina. Þetta er ekki leiðin til að verja fjárlagafrumvarp, að leggjast niður og þykjast vera dauður. Hvað kemur þá á daginn? Við sjáum t.d. hv. þingmenn Viðreisnar mæta hér og hæðast að ríkisstjórninni og krónunni, gjaldmiðli landsins. Það er reyndar ekki nýtilkomið frá hv. þingmönnum Viðreisnar. En í ljósi þess að stjórnarliðar hafa lagst flatir vaða hv. þingmenn Viðreisnar uppi og gera lítið úr gjaldmiðli landsins, kenna honum um allar ófarir. Hæstv. utanríkisráðherra, fyrrverandi fjármálaráðherra, má reyndar eiga það að hann skrifaði ágætispistil á Facebook-síðu sína sem birtist í fréttum þar sem hann kom krónunni til varnar og útskýrði rangfærslur í sjónvarpsþætti, eða mistúlkun skulum við segja. En svo kemur enginn stjórnarliði til að bakka hæstv. utanríkisráðherra og formann Sjálfstæðisflokksins upp þegar hv. þingmenn Viðreisnar koma hér og rægja gjaldmiðil landsins sem hefur á undanförnum árum og raunar áratugum, þrátt fyrir sína galla, reynst okkur ómetanlegur við að auka kaupmátt í landinu og komast í gegnum efnahagsþrengingar, auka hagvöxt þegar á þurfti að halda. Þessi hæstv. ríkisstjórn þorir ekki einu sinni að verja það sem þó er rétt, þau tækifæri sem hún þó gæti haft til að minna á að það sé ekki allt glatað, hún hafi ekki enn sem komið er kastað krónunni og gengið í Evrópusambandið. Nei, þau leggjast flöt í mosann í skóginum og vona að fyrir vikið muni björninn, stundum í formi hv. þingmanna Viðreisnar, ekki ráðast á þau. Það hefur ekki reynst þeim vel.

Ef við færum okkur aðeins yfir á málasviðið í framhaldi af því sem ég nefndi um hversu lítið hefur fengist fyrir þessi stórkostlegu útgjöld er kannski nærtækast að líta á menntamálin. Við höfum heyrt fréttir af því í dag og í gær að íslenskir nemendur í grunnskóla standi sig einfaldlega ekki nógu vel, standi sig í rauninni bara illa, frú forseti. Við skulum bara segja hlutina eins og þeir eru, að íslenskir nemendur standi sig illa í alþjóðlegum samanburði. Við höfum í þessi sex ár, eða hvað það er nú orðið hjá þessari ríkisstjórn, ítrekað heyrt ráðherra menntamála og raunar aðra hæstv. ráðherra lýsa því hversu mikilvæg menntun væri, hversu mikla áherslu viðkomandi ráðherra legði á að bæta menntakerfið og menntun í landinu. Ekki hefur skort fjármagn í það. Það hefur aukist þar eins og annars staðar. En svo kemur niðurstaðan. Munurinn frá því fyrst eftir að þessi ríkisstjórn tók við — hún tók við seint 2017 og síðasta PISA-könnun á undan þessari var gerð 2018 — er sá að Ísland hefur fallið meira en nokkurt annað land í OECD í námsárangri, þrátt fyrir allar umbúðirnar, þrátt fyrir allar yfirlýsingarnar um hversu gríðarlega áherslu þessi ríkisstjórn legði á menntamálin og þrátt fyrir allt fjármagnið. Þetta er fyrst og fremst áminning um það að hvað sem líður fjármagni og yfirlýsingum er þessi ríkisstjórn og ráðherrar hennar ekki fær um að stjórna til að ná árangri. Þau hafa fengið meira og minna allt það fjármagn sem þau vildu en árangurinn er ekki eftir því. Það er sérstaklega dapurlegt og mikið áhyggjuefni að sjá hversu lítill árangurinn er á jafn mikilvægu sviði og menntamál barna eru því að það mun hafa áhrif til allrar framtíðar. Það mun augljóslega hafa áhrif á líf þessara barna sem síðan verða fullorðin en það mun líka hafa áhrif á hagkerfið og auka útgjöld ríkisins til langrar framtíðar ef börn hafa ekki hlotið þá menntun sem þarf til að geta skapað öll þau verðmæti sem ella hefðu getað orðið, til að geta uppfyllt drauma sína og lagt eins mikið til samfélagsins og þau hefðu getað gert ef stjórn menntamála hefði verið í lagi.

Það var ánægjulegt að sjá þó a.m.k. einn af skólastjórnendum höfuðborgarsvæðisins lýsa því yfir að þetta væri bara ekki í lagi, það þyrfti að grípa inn í og sleppa öllum þeim afsökunum sem hefðu birst. Þetta var Jón Pétur Zimsen, aðstoðarskólastjóri Réttarholtsskóla, sem sagði það sem þurfti að segja, að þetta væri ekki ásættanlegt. Það yrði að bregðast við. Viðbrögðin úr kerfinu, frá ráðherrum, jafnvel frá samtökum kennara og frá Menntamálastofnun höfðu öll verið á aðra leið, að afsaka þessa niðurstöðu og kenna einhverjum öðrum um. En eins og Jón Pétur nefndi er það vonlaus nálgun. Við þurfum að láta þetta okkur að kenningu verða, þurfum að læra af þessu og breyta skipulaginu, breyta því hvernig við vinnum hlutina hér og fá meira fyrir peningana. Eins og hann nefndi þá eru 200 milljarðar settir í þetta, af hverju fáum við ekki meira fyrir?

Það sama má segja um heilbrigðiskerfið. Meira að segja fyrrverandi landlæknir benti á að það væri endalaust hægt að auka framlög til heilbrigðiskerfisins án þess að ná nokkrum árangri, það gæti jafnvel leitt til afturfarar ef menn laga ekki kerfið sjálft. Hefur þessari ríkisstjórn tekist að laga kerfið? Nei, aldeilis ekki. Henni hefur tekist að auka framlög og útgjöld til heilbrigðismála mjög verulega, en fá menn meira fyrir? Er heilbrigðiskerfið orðið betra en það var áður en þessi ríkisstjórn tók við? Það er ekki að sjá. Mér sýnist hafa orðið afturför. Mér sýnist biðlistarnir hafa lengst og fleiri en áður lendi í vandræðum innan heilbrigðiskerfisins. Það er vegna þess að þessi ríkisstjórn lítur svo á að útgjöld séu árangur. Hún ruglar saman raunverulegum árangri og útgjöldum og státar sig af því að hafa eytt svo og svo miklu meira í menntakerfið eða heilbrigðiskerfið og í því felist árangur. En það er ekki svo. Það er hægt að eyða endalaust af peningum ef menn stjórna ekki af skynsemi og skynsemishyggja virðist vera býsna fjarri þessari ríkisstjórn.

Svo hefur það auðvitað líka áhrif, hvort heldur sem litið er til menntakerfisins eða heilbrigðiskerfisins, löggæslu eða nokkurs annars í samfélaginu, þegar stjórnleysi ríkir á öðrum sviðum. Nú hefur alla tíð þessarar ríkisstjórnar ríkt fullkomið stjórnleysi á sviði hælisleitendamála. Þetta hafa meira að segja hæstv. ráðherrar ríkisstjórnarinnar viðurkennt. Fyrrverandi hæstv. dómsmálaráðherra, núverandi hæstv. dómsmálaráðherra, formaður Sjálfstæðisflokksins og líkast til fleiri hafa viðurkennt að málaflokkurinn sé stjórnlaus en ná á engan hátt tökum á honum. Og nú sjáum við afleiðingarnar. Við sjáum ekki bara afleiðingarnar í beinum kostnaði, það er mjög erfitt, frú forseti, að fá nokkrar alvörutölur um það. Jú, það er hægt að reikna þann kostnað sem er hægt að heimfæra beint á móttöku og utanumhald málaflokksins. Alltaf virðist hann vera vanáætlaður og er það eflaust í þessu fjárlagafrumvarpi líka, nema kannski á þessu ári, 15 milljarðar, kannski fer hann upp í 20 milljarða, við vitum það ekki. Þá er ekki allt hitt tekið með í reikninginn, allar hinar afleiðingarnar af þessu stjórnleysi, afleiðingarnar fyrir menntakerfið eins og við sjáum mjög glögglega núna og bent hefur verið á, að skólakerfið sé í einhvers konar nauðvörn og hafi ekki aðstæður til að kenna börnum að lesa á íslensku af því að það sé svo mikið umstang annars staðar og álagið svo mikið; á heilbrigðiskerfið þar sem álagið, m.a. af völdum þessa stjórnleysis, gerir kerfið verr í stakk búið til að þjónusta almenning, þrátt fyrir gríðarlega útgjaldaaukningu til sama kerfis. Þannig mætti lengi telja. En þessi ríkisstjórn lítur aldrei á heildarmyndina. Það virðist vera algerlega framandi hugsun fyrir meiri hlutann hér á Alþingi og sérstaklega ráðherrana í ríkisstjórn að líta annars vegar á heildarmyndina eða langtímaáhrif. Í staðinn er öllu pakkað inn í nýjar umbúðir og útgjöld aukin ár frá ári, aftur og aftur til að fresta vandanum þangað til einhver önnur ríkisstjórn er komin sem getur tekist á við vandann þegar þessir ráðherrar eru sloppnir eitthvert annað. Allt gengur þetta út á það að fresta vandanum frekar en að líta á heildarmyndina og langtímaáhrifin af þeim ákvörðunum sem eru teknar.

Nýjasta dæmið um þetta er líklega það sem nú er til meðferðar hér í nefndum þingsins, áform þessarar ríkisstjórnar um skattahækkanir, gjaldahækkanir. Það eru svo sem engin ný tíðindi, ég geri mér grein fyrir því, frú forseti, að þessi ríkisstjórn hækki skatta og gjöld. En það sem er áhugavert við þau áform núna er að með því er verið að framfylgja óskum Evrópusambandsins og hækka skatta og gjöld á almenning á Íslandi ekki bara til þess að auka tekjur ríkissjóðs eða refsa fólki fyrir að gera eitthvað sem stjórnvöldum er illa við að fólk geri, eins og að keyra bíl, heldur er líka verið að ráðast í skattheimtu fyrir lénsherrana, lénsherra þessarar ríkisstjórnar í Brussel, Evrópusambandinu. Hér er ég auðvitað að tala um áform um að leggja nýja skatta og ný gjöld, refsigjöld, á almenning fyrir að ferðast með flugvélum, fyrir að flytja inn vörur með skipum. Í framhaldinu stendur svo til að refsa fyrir flutninga á landi og húsbyggingar. Húsbyggingar, frú forseti, nokkuð sem maður hefði haldið að þessi ríkisstjórn væri búin að gera sér grein fyrir að sé skortur á. En nei, nú skal innleiða nýjar refsingar fyrir að fólk byggi hús þar sem með því losna gróðurhúsalofttegundir. Fyrir það skal refsað og reynt að draga úr slíkum framkvæmdum.

Það er a.m.k. ljóst að markmiðið með nýju refsigjöldunum á flugið er að fólk hætti að ferðast svona mikið, fari frekar í járnbrautarlestir, hvernig sem Íslendingar eiga að gera það. Hæstv. ráðherrar ríkisstjórnarinnar höfðu reyndar gert sér grein fyrir því að það væru ekki járnbrautarlestir á Íslandi, auk þess sem Ísland væri miðstöð flugs í Norður-Atlantshafi og því myndi þessi gjaldtaka reynast okkur alveg einstaklega illa, langt umfram aðrar þjóðir. Það höfðu verið gerðar rannsóknir og þær birtar sem gáfu til kynna að yrði af þessari gjaldtöku myndi flug til og frá landinu dragast verulega saman, yrði árið 2050, eftir rúman tvo og hálfan áratug, um fjórðungur af því sem ella hefði orðið og þriðjungur af því sem það er nú. Þetta er markmiðið með refsigjöldunum, að fólk hætti að fljúga. Nýju skattarnir á flutninga myndu kosta svona til að byrja með 5, 6 milljarða á ári sem leggjast auðvitað á almenning en svo vita menn ekkert hvað tekur við, hversu mikið þetta hækkar þegar við erum búin að eftirláta Evrópusambandinu stjórn þessara mála.

Fyrra málið, flugmálið, hafði verið talið grafalvarlegt og ráðherrar höfðu komið hér og sagt: Það kemur ekki til greina að samþykkja þetta óbreytt. Svo þurfti að halda hér mikla Evrópuhátíð í Hörpu sem nokkrir hæstv. ráðherrar virtust alveg einstaklega spenntir fyrir, kostaði held ég 3, 4 milljarða, en þá þótti ekki við hæfi að spilla gleðinni og þess vegna var Ursula von der Leyen ekki fyrr stigin út úr flugvél á Reykjavíkurflugvelli en tilkynnt var um að náðst hefði samkomulag um þessi flugmál. Og hvernig var það? Jú, Ísland fær frest að einhverju leyti í tvö, þrjú ár sem vill reyndar svo til að voru akkúrat aðlögunarárin. Ísland fær frest í þennan tíma og hvað gerist svo? Svo tekur við kerfið sem ráðherrarnir voru búnir að segja að yrði aldrei samþykkt af því að það gengi svo illa gegn hagsmunum Íslands. Hvað siglingarnar varðar þá lýstu ráðherrar því yfir kokhraustir og stoltir að við myndum ekki einu sinni sækja um undanþágur. Jú, við áttum að vísu kannski rétt á þeim vegna legu landsins og stöðu að öðru leyti, engar járnbrautarlestir, engir fljótaflutningar eða kanalar. Því ættum við kannski rétt á undanþágum en við ætluðum að sýna slíkt fordæmi að sækja ekki einu sinni um þær. Gefum þessa 6 milljarða á kostnað almennings á ári eða 10 eða 12 eða hvað það verður, það lítur betur út í kokteilboðunum í Brussel. Þannig er þetta allt, frú forseti, farið að snúast um umbúðirnar. Annars vegar að geta tekið á móti einhverjum Evrópumönnum á hátíð í Hörpu og glatt þá með því að gefa eftir hagsmuni landsins eða gefa eftir að fyrra bragði undanþágur sem við hefðum átt rétt á varðandi siglingarnar.

Þetta bætist við alla hina skattana og gjöldin sem þessi ríkisstjórn hefur ítrekað hækkað og fundið upp nýja skatta og ný gjöld. Þessi ríkisstjórn hefur ekki aðeins haldið Íslandi í hópi þeirra ríkja sem leggja allra hæstu skatta á þegnana af nokkru landi, hún hefur bætt í jafnt og þétt og oft einmitt með umbúðamennsku, með því að gefa gjöldunum og refsingunum ný nöfn, kalla þau græna skatta til að mynda. Um leið hefur hún gert fyrirtækjum og öllum almenningi erfiðara og erfiðara fyrir að búa til verðmæti og skapa eitthvað nýtt með því að stækka báknið og flækja regluverkið. Það er orðið nánast ófært fyrir einstakling að stofna lítið fyrirtæki, gera hugmyndina sína að veruleika, af því að stjórnvöld munu stoppa hann af. Uppfylla þarf 22 skilyrði og þú hefur jafnvel enga hugmynd um hvernig þú eigir að uppfylla þessi skilyrði, jafnvel eftirlitsstofnanirnar vita það ekki fyrir fram hvernig eigi að uppfylla þessi skilyrði. En þú þarft að gera það og til þess þarftu að ráða sérfræðinga til að fara í gegnum þetta allt saman og leggja fram öll gögn, allar áætlanir o.s.frv., borga fyrir allt saman og hugsanlega færðu leyfi til að búa til ný verðmæti, framfylgja góðu hugmyndinni þinni, hugsanlega ekki. Meira að segja fyrirtæki sem eru þegar í rekstri hafa ekki undan að bregðast við nýju flækjunum sem koma hingað á færibandi og eru afgreiddar á færibandi í gegnum þetta þing án þess að hv. þingmenn oft á tíðum og jafnvel stofnanirnar og ráðuneytin sem fjölluðu um þær viti í rauninni hverjar afleiðingarnar verða. Þetta eru iðulega einhverjar Evrópureglur sem okkur er þó sagt að sé gríðarlega mikilvægt að hleypa hér í gegn.

Meðan á þessu gengur eru grunnstoðir samfélagsins vanræktar og grunnatvinnuvegirnir, ekki hvað síst, kannski alveg sérstaklega þessa dagana og þessi misserin, landbúnaður. Stöku stjórnarþingmaður kemur upp og lýsir áhyggjum af ástandinu, jafnvel stöku ráðherra, en það er ekki brugðist við í samræmi við tilefnið. Og hvert er tilefnið? Tilefnið er neyðarástand í landbúnaði eins og framkvæmdastjóri Bændasamtakanna, Vigdís Häsler, hefur ítrekað sagt frá í viðtölum og í greinum. Þetta er ekki eitthvað sem þarf að leysa á næstu misserum eftir að skipuð hefur verið nefnd til að skoða málið. Þetta er eitthvað sem þarf að leysa strax, á næstu dögum, því að þessi undirstöðuatvinnugrein landsins, greinin sem býr til matvælin sem hafa haldið í okkur lífinu og haldið uppi þessu samfélagi frá landnámi, er ekki bara í raunverulegri hættu. Við sjáum hvað er að gerast nú þegar. Fólk er að bregða búi og hætta búskap vegna þess að kerfið er orðið svo fjandsamlegt þessari mikilvægu grein að menn sjá ekki til lands og hvernig þeir eiga að geta haldið áfram sínum rekstri, sínum fjölskyldubúum, að óbreyttu. Þetta ætti að kalla á í fjárlagafrumvarpi aðgerðir sem taka mið af stöðunni, taka mið af raunveruleikanum og breyta stöðunni. Í þessu fjárlagafrumvarpi hefði ríkisstjórnin þurft að sýna að henni væri alvara með þessar stöku athugasemdir sem koma hér einstaka sinnum frá hv. þingmönnum meiri hlutans, að henni væri alvara með að bjarga landbúnaðinum og gerði sér grein fyrir stöðunni sem hann er í. Það er ekki að sjá í þessu fjárlagafrumvarpi.

Það er í rauninni alveg furðu lítið að sjá í þessu fjárlagafrumvarpi um eitthvað sem kalla mætti framtíðarsýn, einhverja stefnu fyrir landið, fjárfestingu í því sem er hagkvæmt og mun skila okkur aukinni verðmætasköpun, svo ég tali nú ekki um sparnað sem virðist vera þessari ríkisstjórn algerlega framandi hugtak; sparnaður. Það er kannski ekki skrýtið í ljósi þess að ríkisstjórnin hefur slegið öll met í útgjöldum en það hvarflar ekki að henni að við þær aðstæður sé kannski rétt að fara að huga að útgjaldahliðinni á sparnaði. Hvar er það að sjá? Hvergi, en við sjáum nýja skatta, ný gjöld og ný útgjöld ríkisins á mörgum sviðum, nýjar stofnanir. Framsóknarflokkurinn og ég tala nú ekki um Vinstrihreyfinguna – grænt framboð eru alveg sérstaklega áhugasöm um að auka útgjöld til hinna ýmsu stofnana og búa til nýjar. Vinstri græn vilja stofna enn eina mannréttindastofnunina. Ég veit ekki hvort hún verður sú fimmta eða sjötta en þau vilja tikka í þetta box þó að það muni engu breyta um mannréttindi. Það mun ekki auka mannréttindi á Íslandi og jafnvel hafa öfug áhrif. En af því að þetta snýst allt um umbúðirnar þá telja þau sig vera að tikka í boxið með því að búa til nýja stofnun sem heitir Mannréttindastofnun. Það eru reyndar ekkert mörg ár síðan búin var til ný stofnun en þó í því tilviki með sameiningu stofnana. Sú stofnun fékk nafnið Menntamálastofnun. Nú þegar við sjáum árangurinn af því, námsárangur íslenskra barna falla hraðar en í nokkru öðru OECD-landi, nokkru öðru efnahagslega þróuðu landi, hvert er þá ráðið sem þessi ríkisstjórn býður upp á? Meiri umbúðir; nýja stofnun, nýja Menntamálastofnun. Búið er að finna nýtt nafn á hana sem er kannski ekki eins lýsandi fyrir hlutverk stofnunarinnar og Menntamálastofnun, en nú skal aldeilis tekið til óspilltra málanna og mynda nýja stofnun til að leysa árangursleysi þessarar ríkisstjórnar í menntamálum. Það er ekki hægt að undirstrika það nógu mikið, frú forseti, eins og hv. þm. Líneik Anna Sævarsdóttir kom reyndar inn á í upphafi dags, að þetta er á ábyrgð ríkisins, stjórnvalda og þessarar ríkisstjórnar fyrir vikið. Við getum ekki leyft henni að afgreiða þetta bara út af borðinu með því að endurskíra stofnun eða búa til nýja stofnun með sama hlutverk.

Þessi ríkisstjórn og hæstv. ráðherrar þessarar ríkisstjórnar þurfa að fara að taka einhverja ábyrgð á gjörðum sínum eða aðgerðaleysi. Aðgerðaleysið hefur kannski verið ráðandi en viðbrögðin eina ferðina enn með þessu fjárlagafrumvarpi eru að reyna að borga sig frá vandanum sem þau hafa búið til, auka útgjöldin í von um að aukin útgjöld, aukinn hallarekstur ríkisins, hærri skattar, fleyti þeim fram að næstu kosningum þrátt fyrir að allir megi sjá hversu lítill árangurinn af þeirri nálgun hefur reynst vera. Þau fengu tveggja ára frí á Covid-tímanum, við munum eftir því. Þá þegar var byrjaður óróleiki yfir stefnu eða stefnuleysi ríkisstjórnarinnar, sem átti að vera ópólitísk milli flokkanna. Svo kom stóra hléið, fríið, og þeim hafði aldrei liðið betur en þegar þau þurftu ekki að taka ákvarðanir og stjórna. En nú er raunveruleikinn aftur tekinn við og hann er aldeilis að koma í bakið á okkur eins og birtist svo glögglega í þessu nýja metútgjaldafrumvarpi sem þó virðist ekki leysa nokkurn skapaðan hlut.

Frú forseti. Ég bið yður að afsaka að ég á erfitt með að hætta að nefna þetta af því að það er bara svo mikil ráðgáta fyrir mér hvernig hægt er að eyða svona miklu af peningum almennings og hækka álögur á almenning svona mikið og fá ekkert fyrir það. Hvað hefur fengist fyrir öll þessi met í útgjöldum? Það er erfitt að benda á það. En áfram koma loforðin og fyrirheitin og flest eru þess eðlis að það skuli framkvæma þau á næsta, þarnæsta eða einhverju öðru kjörtímabili eftir það, ekki í tíð þessarar ríkisstjórnar. Þjóðarhöll var tvisvar kynnt á blaðamannafundum með borgarstjóranum, forsætisráðherra og hvað það heitir núna, mennta-, íþrótta- og sitthvaðmálaráðherra, tvisvar kynnt með undirritun. Birtist það í þessu fjárlagafrumvarpi? Nei, auðvitað ekki. Þessu er bara kastað fram. Og ég tala nú ekki um það sem ég verð að nefna í þessari fyrstu ræðu minni, frú forseti, af því að ég sé að tíminn er að renna frá mér, húsnæðismálin. Hversu margar kynningar höfum við fengið að sjá frá þeim félögum, borgarstjóranum í Reykjavík og hæstv. innviðaráðherra, um þá tugi þúsunda íbúða sem þessir menn ætluðu að byggja sín á milli. Aftur og aftur kynningar og það fjölgar alltaf íbúðunum sem þeir ætla að byggja. Hvað var það fyrst, 10.000, 15.000, ég man það ekki, 18.000, 20.000, 25.000 — 35.000 íbúðir. Það gerist aldrei neitt nema búnar eru til nýjar glærur með fleiri íbúðum. Núna loksins viðurkenna menn þó að þetta eigi að gerast einhvern tíma í framtíðinni, löngu eftir að þessi ríkisstjórn er farin frá. Sama er með samgöngubæturnar. Hvað áttu göngin að vera mörg, frú forseti? 14? Þau eiga að koma einhvern tíma í tíð einhverrar annarrar ríkisstjórnar en þessi ríkisstjórn ætlar að státa sig af því að hafa lofað þeim.

Þetta er allt svona, frú forseti. Eins og ég nefndi í byrjun átti þessi ræða að vera á almennu nótunum, snúast um stóru myndina, en í seinni ræðum fer ég væntanlega nánar í stöku liði og tölurnar sem liggja hér að baki. Þær eru um margt íhugunarverðar og ég bið því hæstv. forseta að skrá mig aftur á mælendaskrá.

###

Herra forseti. Þegar aðrar þjóðir lýsa áhyggjum af þessu og telja ástæðu til að endurskoða þennan stuðning eða hvernig hann nýtist best og Ísland segist ekki geta annað en að elta, er þá ekki a.m.k. rétt að elta þær þjóðir hvað það varðar og endurmeta þetta með það að markmiði að í fyrsta lagi sem mest af stuðningi skili sér til fólksins sem þarf mest á honum að halda og í í öðru lagi að sem allra minnst og helst auðvitað ekki neitt renni til hryðjuverkasamtaka sem hafa misnotað þessa stofnun árum saman og hefur núna vakið það mikla athygli að það er til umræðu í stjórnmálum víða um Evrópu og í Bandaríkjunum? Það er ekki hægt fyrir okkur að hætta á það að fjármagni sé stolið eða það misnotað, m.a. í þeim tilgangi að nota einhverja af þessum skólum sem hæstv. ráðherra nefndi til að ala á endalausu hatri og áróðri fyrir samtök sem hafa níðst á Palestínumönnum árum og áratugum saman, fyrir utan það að vilja eyða nágrannaríki sínu.

###

MorgunblaðinuHerra forseti. Öll viljum við væntanlega hjálpa fólki í stríðshrjáðum löndum eins og kostur er. Ekki alls fyrir löngu skrifaði hæstv. ráðherra á Twitter- eða X-síðu sína að frá 7. október, frá því að hryðjuverkin voru framin í Ísrael hefðu íslensk stjórnvöld aukið stuðninginn við UNRWA stofnunina um sem nemur 225 millj. kr. Þá hafði þegar komið fram í hinum ýmsu fjölmiðlum, m.a. í , að þessi hjálparsamtök, sem eru það eflaust sums staðar, væru undir óeðlilega mikilli stjórn Hamas, hryðjuverkasamtakanna á Gaza, sem misnotuðu þessi samtök, réðu þar inn sitt fólk, hefðu af þeim peninga og jafnvel að í skólum sem þessi stofnun rekur væri börnum kennt að hata gyðinga og gera það að sínu helsta markmiði að drepa þá sem flesta. Fleiri dæmi mætti nefna. Þetta hefur verið töluvert í umræðu að undanförnu og nú hafa ýmis ríki Evrópu og meira að segja Evrópusambandið sjálft ákveðið að endurmeta stuðning sinn við þessa stofnun og hvernig hann raunverulega nýtist. Í Morgunblaðinu kom fram að ekkert lægi fyrir um það hvað yrði um styrkina sem frá Íslandi koma. Hyggst hæstv. ráðherra ráðast í tilraun til að kanna hvað verður um það fjármagn sem héðan kemur? Mér þætti ekki gott ef skattfé Íslendinga rennur að einhverju leyti til alræmdustu hryðjuverkasamtaka samtímans. Telur ekki hæstv. ráðherra a.m.k. tilefni til að skoða þetta og jafnvel velta fyrir sér öðrum leiðum, til að mynda að kaupa lyf og senda þau beint sem þróunaraðstoð?

###

Frú forseti. Ég tel rétt að byrja á að gera athugasemd við virðulegan forseta við með hvaða hætti þetta mál er komið hér skyndilega inn í þingið. Í þessari framgöngu ríkisstjórnarinnar felst í raun ótrúleg vanvirðing við Alþingi. Hér er kominn inn pakki af 14 innleiðingum, þar á meðal mál sem jafnvel ráðherrar í ríkisstjórninni höfðu á sínum tíma sagt að kæmi ekki til greina að samþykkja óbreytt. Slíkir hagsmunir væru í húfi, til að mynda varðandi þessi nýju gjöld á flugið, að Íslendingar gætu ekki leyft sér að fallast á það. Hvaða gjöld eru þetta? Jú, þau eru til þess ætluð að neyða Evrópumenn til að ferðast á milli staða með járnbrautarlest fremur en með flugvélum. Markmiðið liggur alveg fyrir hjá Evrópusambandinu. Það er ekkert verið að reyna að fela það þótt ríkisstjórn Íslands reyni að fela það fyrir almenningi hér. Markmiðið er að draga mjög verulega úr flugferðum, að því marki að hér á landi, miðað við áformin, myndi flug eftir ekkert svo mörg ár verða 25% af því sem það hefði orðið ella, 25%, fjórðungur, takist markmiðið með því að skattpína fólk í auknum mæli. Allt miðar þetta að því, eins og fleira sem höfum séð frá ríkisstjórninni, að færa okkur áratugi aftur í tímann, til þeirra tíma þegar einungis þeir efnamestu gátu leyft sér að fara til útlanda, þegar bara efnaðra fólk gat leyft sér að eiga bíl, fjölskyldubíl, og gengur út á að refsa fólki, refsa fólki fyrir velmegun, árangur og jafnvel bara að lifa sínu daglega lífi.

Svo eru það nýju gjöldin, nýju skattarnir, refsiskattarnir vegna samgangna, vegna flutninga á sjó. Það mál var ekki áhugaverðara en svo að mati hæstv. ráðherra að ráðherrar komu fram opinberlega og sögðust ekki einu sinni ætla að reyna að sækja um undanþágur. Við þyrftum að gera okkar o.s.frv. Gera okkar hvernig? Jú, með því að refsa almenningi á Íslandi og láta hann borga hærri gjöld fyrir það að flytja vörur; fyrirtækin auðvitað, en allt endar þetta að lokum hjá almenningi. Svo kemur þessi ríkisstjórn með málið inn hér fáeinum dögum áður en þingstörf eiga að klárast, með afbrigðum, og vill keyra það í gegn án eðlilegrar þinglegrar meðferðar. Og hvers vegna skyldi það vera, frú forseti? Er það ekki vegna þess að ríkisstjórnin gerir sér grein fyrir því að þetta geti orðið erfið mál og hún sé að gera eitthvað af sér? Hún virtist gera það á sínum tíma þegar flugmálið sérstaklega var rætt hérna áður. Erfiðasta mál sem hefur komið frá ESB eða vegna EES-samningsins, sagði hæstv. núverandi fjármálaráðherra og fyrrverandi utanríkisráðherra, erfiðasta málið, kæmi ekki til greina að samþykkja það óbreytt.

Svo var settur á svið leikþáttur hér fyrir fáeinum mánuðum síðan sem hæstv. núverandi fjármálaráðherra og hæstv. forsætisráðherra virtust hafa alveg einstaklega gaman af, þegar boðað var til mikillar Evrópuhátíðar hér í bæ, og kostnaðurinn mun nema 3 eða 4 milljörðum kr., til þess að sýna að Ísland væri merkilegt en kannski ekki hvað síst að íslenskir stjórnmálamenn ættu heima í hópi erlendra valdamanna. Þá þótti ekki við hæfi að vera með leiðindi eða vesen gagnvart Evrópusambandinu því að ekki var Ursula von der Leyen fyrr komin út úr flugvél á Reykjavíkurflugvelli, væntanlega einkaþotu eins og þeir sem tala mest um loftslagsmálin nýta gjarnan, en að tilkynnt var um það að náðst hefði samkomulag vegna flugmálsins. Hvernig var þetta samkomulag? Það gekk út á það að Ísland fengi frest, gamla trikkið. Ísland fær frest í 2–3 ár, reyndar eru það sömu 2–3 árin og eru aðlögunartíminn hvort eð er. En látum það liggja á milli hluta. Ísland fær þarna þennan aðlögunartíma. Og hvað gerist svo? Svo bara tekur við regluverkið sem hæstv. núverandi fjármálaráðherra var búinn að segja að Ísland gæti aldrei sætt sig við, vegna þess að sérfræðingarnir og aðrir hefðu sýnt fram á að þetta myndi rústa stöðu okkar sem millilendingarflugvallar, miðstöðvar flugs í Norður-Atlantshafi, myndi leggjast miklu þyngra á okkur heldur en nokkur önnur lönd, samkeppnislöndin, vegna þessarar sérstöðu Íslands.

Hæstv. ráðherra heldur því fram að þetta allt saman gangi bara út á að við séum ekki í betri stöðu en aðrir, sem þýðir hvað? Við megum ekki nýta gæði landsins og megum ekki nýta staðsetningu landsins og þá samkeppnishæfni sem fylgir því, sérstaklega hvað flugið varðar, í rauninni þvert á móti. Við þurfum að setja okkur í verri stöðu en aðrir með því að fallast á þetta regluverk sem bitnar, eins og meira að segja ríkisstjórnin sjálf hafði útskýrt, alveg sérstaklega illa á Íslandi. Hæstv. ráðherra finnst mér vera orðinn ekki síðri afsakandi eða talsmaður valdsækni Evrópusambandsins og talar raunar ekki af meiri krafti fyrir því en hv. þingmenn til að mynda Viðreisnar og Samfylkingarinnar.

Svo er kastað fram einhverjum óljósum skýringum á því hvers vegna menn ætli að láta sig hafa þetta. Ja, hugsanlega eftir 2026 þá verði einhverjar tækniframfarir búnar að leysa þetta. Trúir því einhver að árið 2026 verði menn almennt farnir að fljúga breiðþotum til og frá landinu á rafmagni? Það trúir því enginn. Það vita allir að það er algjörlega óraunhæft og það vita allir, meira að segja vissi ríkisstjórnin það sjálf, að þessar breytingar myndu bitna sérstaklega illa á Íslandi. En áfram skal haldið af hálfu þessarar ríkisstjórnar við innleiðinguna og jafnvel með brögðum eins og við sjáum beitt hér og nú, að reyna að keyra inn 14 innleiðingar á mettíma akkúrat þegar þingstörfum fer að ljúka fyrir áramót og eftir á að afgreiða fjárlög. Einhver væntanlega einhvers staðar hefur metið það sem svo að þetta væri algjörlega kjörið. Þingmenn hefðu þá ekki tíma til að ræða þetta og ríkisstjórnin gæti gert það sem hún vildi og hraðað innleiðingu Evrópureglna sem henta á engan hátt íslenskum aðstæðum. Það er svo margt í stefnu Evrópusambandsins á sviði loftslagsmála sem hentar alls ekki íslenskum aðstæðum og engir tilburðir hafa verið gerðir til þess af hálfu sambandsins að líta til íslenskra aðstæðna. En það er hlutverk íslenskra stjórnvalda að líta til íslenskra aðstæðna og taka þær ákvarðanir sem eru til þess fallnar að hámarka ávinning landsmanna, gæta hagsmuna þeirra út frá aðstæðum okkar. Þetta er ástæðan fyrir því að við erum ekki í Evrópusambandinu. Við viljum geta tekið ákvarðanir sem henta miðað við okkar aðstæður, ekki aðstæður Þýskalands eða einhvers annars ríkis eða einhverjar nýmóðins hugmyndir sem kunna að koma upp í Brussel og þær hafa verið margar skrýtnar hin síðari misseri.

En ríkisstjórnin eltir þetta allt saman, ríkisstjórn Sjálfstæðisflokks, Framsóknarflokks og Vinstri grænna, sem gáfu sig einu sinni út fyrir að vera einhvers konar fullveldisflokkar. En það er liðin tíð. Nú ganga þeir fram fyrir hönd Evrópusambandsins af meiri hörku en ég hefði átt von á af hálfu Viðreisnar eða Samfylkingarinnar og fórna með því hagsmunum Íslendinga til mjög langs tíma. Við vitum ekki hversu lengi hagsmunum verður fórnað. Við vitum að það verður til mjög langs tíma og að þetta mun vinda upp á sig, því að hér er verið að opna flóðgáttirnar. Hér er verið að opna á það að Evrópusambandið fái að þróa þetta áfram og okkur beri þá að fylgja því, Evrópusambandið geti endurmetið hversu mikla refsiskatta eigi að leggja á almenning og Íslandi beri þá að fylgja því; með öðrum orðum verið að gefa eftir fullveldi landsins og það verða væntanlega ekki mörg ár í að við fáum að heyra það hér á Alþingi að við verðum einfaldlega að gera þetta eða hitt vegna þess að við höfum verið búin að skuldbinda okkur til þess. Hæstv. forseti kannast eflaust við slíkar skýringar sem oft eru nefndar og eiga alltaf að hringja viðvörunarbjöllum. En þetta er auðveldasta afsökun nútímastjórnmálamannsins eða -embættismannsins, að vísa í að hann langi kannski ekkert að gera það sem hann er að gera en við séum skuldbundin, þetta hafi verið samþykkt á sínum tíma, og í þessu tilviki þá væntanlega samþykkt á meðan þingheimur var upptekinn við fjárlög eða annað og fékk ekki einu sinni að velta hlutunum fyrir sér, ræða þá, kanna þá og fjalla um þá í nefnd.

Eins og hæstv. forseti heyrir er ég bara svo undrandi að sjá hversu langt þessi ríkisstjórn þessara flokka er tilbúin til að ganga til að lúta valdi Evrópusambandsins og sýna í rauninni algjöra niðurlægingu gagnvart því sambandi og valdsækni þess, taka ákvarðanir sem ganga beinlínis gegn hagsmunum okkar Íslendinga og útskýra þær ýmist með því að við verðum að gera þetta því við erum byrjuð eða nota einhverja kunna frasa úr umræðunni um loftslagsmál á borð við það að við verðum að leggja okkar af mörkum þrátt fyrir að Ísland hafi lagt meira af mörkum til loftslagsmála en líklega nokkur önnur þjóð, sérstaklega með því að framleiða ál á umhverfisvænan hátt. En á tímum þegar umbúðirnar skipta öllu máli í stjórnmálaumræðu þá er litið fram hjá því og litið fram hjá heildarsamhenginu.

Því legg ég áherslu á það, frú forseti, í þessari 1. umræðu þar sem tími er takmarkaður, að þingið taki nú af skarið og fjalli um þetta mál eins lengi og það telur þörf á, geri á því þær breytingar sem það telur þörf á og helst bara hafni þessu, hendi þessu aftur í fangið á ríkisstjórninni sem reynir að lauma þessu inn hér við lok árs, máli sem, eins og ég nefndi áðan, ráðherrar í ríkisstjórninni höfðu varað sérstaklega við og sagt að kæmi ekki til greina að við Íslendingar létum yfir okkur ganga. En í því eins og svo mörgum öðrum málum þessarar ríkisstjórnar er mikil gjá milli þess sem er sagt og þess sem er raunverulega gert. Við sjáum það aldeilis birtast núna þegar ríkisstjórn Sjálfstæðisflokks, Framsóknarflokks og Vinstrihreyfingarinnar — græns framboðs gengur fram af meiri hörku til að auka áhrif og völd Evrópusambandsins yfir Íslandi en jafnvel Viðreisn og Samfylkingin hefðu látið sér detta í hug og það núna rétt fyrir fullveldisdaginn, 1. desember. Ég hvet því Alþingi til að sýna að það skipti einhverju máli, að bregðast við, ekki leyfa ríkisstjórninni sem boðberum Evrópusambandsins að taka lýðræðislegt vald af kjörnum fulltrúum á Alþingi Íslendinga.

###

Forseti. Maður ætti kannski að vera þakklátur fyrir það að hæstv. forseti Alþingis leggi ekki bara til að ráðherrarnir fái að afgreiða ESB-málin eins og þeir vilja. En stjórnarskráin kemur reyndar í veg fyrir það enn sem komið er. Þessi ríkisstjórn hefur sýnt það og sannar aldeilis nú að hún er tilbúin til að innleiða hvaða vitleysu sem er, hversu mikið sem málin skerða fullveldi þjóðarinnar, hversu langt sem þau skerða hagsmuni okkar. Hún er tilbúin að innleiða af áfergju hvað sem Evrópusambandið uppáleggur henni að gera, jafnvel mál sem ráðherrar hafa komið hér upp og lýst eindregnum efasemdum um sem hættuleg mál en á endanum þá ýta menn bara á græna takkann og samþykkja. Enn ein áminningin um að það fer ekki alltaf saman það sem þessir stjórnarflokkar segja og það sem þeir svo gera.

Ég tel ótækt að taka þetta mál á dagskrá hér nú með þeim hætti sem hæstv. forseti leggur upp með.

###

Herra forseti. Hér er ekki bara lögð til áframhaldandi innleiðing á færibandinu, hér er lögð til innleiðing með fallbyssu. Hvers vegna í ósköpunum vill þessi ríkisstjórn slá öll met í Evrópusambandsinnleiðingum og sýna meiri undirgefni gagnvart Evrópusambandinu heldur en nokkrir aðrir flokkar hafa gert, þar með talin fyrrnefnd Samfylking og Viðreisn? Undirgefni þessarar ríkisstjórnar gagnvart Evrópusambandinu virðist orðin takmarkalaus. Einhver sendi tölvupóst væntanlega á einhvern ráðherrann og rak á eftir þessu og þá er þetta keyrt hérna inn í þingið, 14 innleiðingar án eðlilegrar þinglegrar meðferðar, m.a. varðandi mál sem töldust þau erfiðustu sem frá Brussel hefðu komið að mati ráðherra í þessari ríkisstjórn. Ég bara skil það ekki, herra forseti, hvernig ég allt í einu finn mig í þeirri stöðu að flokkar sem hafa að mínu mati verið með Evrópusambandsþráhyggju árum saman eru allt í einu orðnir varfærnari hvað Evrópusambandið varðar og vilja sýna aðeins meiri festu en þessi ríkisstjórn.

###

Herra forseti. Ég er komin hingað upp til að vara yður að leggja til það sem þér virðist ætla að gera hér og fæli í sér, að mínu mati, mestu hneisu þingsins í nærri fimm ár a.m.k.

[Hlátur í þingsal.][Hlátur í þingsal.]Brussel flokkurinn, sem við stofnun fyrir nærri 100 árum kallaði sig Sjálfstæðisflokkinn, ætlar nú að leggja það til að keyrðar verði í gegn 14 Evrópusambandsgerðir án eðlilegrar umræðu og þinglegrar meðferðar, mál sem varða m.a. hluti sem hæstv. ráðherrar ríkisstjórnarinnar höfðu varað sérstaklega við  og talið með þeim erfiðustu sem EES-samningurinn hefði fært okkur. Ég efast um, hæstv. forseti, að jafnvel hinir hefðbundnu Evrópusambandsflokkar eins og Samfylkingin myndu standa að innleiðingu með þessum hætti og jafnvel ekki Viðreisn.   Og herra forseti. Ég er ekki einu sinni viss um að Píratar myndu  leyfa sér að ganga fram með þessum hætti.

###

Frú forseti. Eins og þér þekkið þá er ég mikill áhugamaður um loftslagsmálin og hvernig sé best að takast á við þau, enda varði ég nánast allri ræðu minni á fyrsta landsþingi Miðflokksins árið 2017 í að ræða loftslagsmál. Því miður hefur lítið þokast síðan þá, þrátt fyrir þessa ræðu, og það á við bæði á Íslandi og í öðrum löndum. Nú stendur fyrir dyrum 28. lokatilraunin til að bjarga heiminum vegna loftslagsmála og að þessu sinni í Dúbaí, sem er auðvitað dálítið kostulegt. En hvað um það, nú er þetta víst síðasta lokatilraunin, segja menn, til að koma í veg fyrir óafturkræfar hamfarir af völdum loftslagsbreytinga. Þá kynni nú vera ráð að endurhugsa aðeins þá nálgun sem hefur verið notuð í þessum málaflokki. Ég leit við í 21. lokatilrauninni í París á sínum tíma og hæstv.  loftslagsráðherra hefur ekki gleymt því, eða réttara sagt Björn Bjarnason, fyrrverandi ráðherra, hafði ekki gleymt því, og skjólstæðingur hans og nemi, hæstv. ráðherra, tók það upp og einhvern veginn afsakaði vandræðagang ríkisstjórnarinnar í málaflokknum með því að árið 2015 hefði verið fallist á Parísarsamkomulagið. Hver eru skilaboðin í því? Hugsanlega þau að Ísland hefði eitt 193 landa Sameinuðu þjóðanna átt að andmæla því samkomulagi sem kom svo á daginn, eins og ég viðurkenndi, að hefði ekki verið raunhæft, hefði ekki gengið eftir, enda flest önnur lönd, alla vega utan Evrópu, búin að gera sér grein fyrir því og virðast gera tiltölulega lítið með það samkomulag, nema Ísland og okkar ágæti hæstv. umhverfis-, orku- og loftslagsráðherra sem vill toppa skuldbindingar eða hugsanleg fyrirheit Íslendinga þar. En er ekki tímabært, frú forseti, að fara að meta þetta upp á nýtt?

Hæstv. ráðherra nefndi í ræðu sinni að jarðefnaeldsneyti væri niðurgreitt og ég velti fyrir mér hvað hann á við með því. Er þetta málflutningur öfgasamtaka eins og Just stop Oil og Extinction Rebellion sem halda því fram að framleiðsla jarðefnaeldsneytis sé niðurgreidd á Vesturlöndum vegna þess að þau fyrirtæki eins og önnur fái skattafslátt ef þau fjárfesta í stað þess að greiða sér út arð? Það væri áhugavert, ef hæstv. ráðherra gefst tími til, að fá skýringu á því hvað er átt við með niðurgreiðslu á framleiðslu jarðefnaeldsneytis. Við vitum að það er niðurgreiðsla á oft og tíðum of óhagkvæmum orkukostum í endurnýjanlegri orku en ég væri bara forvitinn um það, frú forseti, að vita hvað hæstv. ráðherra á við með niðurgreiðslu jarðefnaeldsneytis.

Við vitum líka að orkuþörf heimsins hefur áratugum saman að jafnaði vaxið um 2 prósentustig á ári og fyrir vikið er einfaldlega óraunhæft, óframkvæmanlegt, að láta alveg af notkun jarðefnaeldsneytis á næstu árum eða áratugum. En við getum svo sannarlega reynt að gera miklu meira til að nýta okkur tæknina, tækniframfarir, til að ná árangri á þessu málasviði. Og það er algjörlega ljóst, frú forseti, að ef við Íslendingar viljum leggja enn meira af mörkum, því við leggjum gríðarlega mikið af mörkum, þá þarf aukna orkuframleiðslu til að ráðast í orkuskipti. Ég vil því hrósa hæstv. ráðherra fyrir það að annaðhvort hann eða einhver á hans vegum eða ríkisstjórnarinnar uppgötvaði að það myndi þurfa að framleiða meiri orku til að ráðast í orkuskiptin. Þetta var mikil tímamótauppgötvun hjá ríkisstjórninni og ég dreg ekki úr því að ég fagna því að hún skuli hafa náðst.

Loks spyr ég hæstv. ráðherra, aftur; ef honum gefst tækifæri til að svara, hvort skýrslan sem skilað var fyrir 26. lokatilraunina, skýrsla Íslands, gildi enn og hvort við megum þá vænta þess að það verði í framtíðinni dregið úr landbúnaði á Íslandi, iðnaði, flugi, flutningum og neyslu almennings. Ég veit að hæstv. ráðherra hefur bent á það að hann hafi ekki skrifað þessa skýrslu, en er þessi skýrsla enn í gildi eða er hæstv. ráðherra búinn að fella hana úr gildi? Ég kem ekki að fleiri spurningum, hæstv. forseti, en gott væri að fá svör við einhverju af þessu.

###

Frú forseti. Ég held að meginniðurstaða þessarar umræðu liggi fyrir, hv. málshefjandi eða hæstv. ráðherra leiðréttir mig þá í lokin ef það er einhver misskilningur. En mér virðist meginniðurstaðan sú að hæstv. ráðherra og hv. þingmenn meiri hlutans hafi tekið að sér hér í dag að berjast gegn eigin stefnu hvað varðar Landhelgisgæsluna, berjast gegn því fjársvelti sem þessi ríkisstjórn hefur sett þá stofnun í, ef mönnum er alvara með þeirri umræðu sem fram hefur farið hér í dag. Hvað varðar hugsanlega þyrlu á Akureyri þá styð ég það heils hugar. En það var engu að síður sérkennilegt að hv. þingmaður Sjálfstæðisflokksins skyldi leggja fram þá tillögu í ljósi þess að flokkurinn, hv. þingmaður og stjórnarmeirihlutinn, var þá nýbúinn að ákveða að viðhalda fjársvelti Landhelgisgæslunnar, hún hefði ekki einu sinni nægt fjármagn til að halda úti þeirri þjónustu sem hún á að halda úti núna, hvað þá að bæta við. Komist þessi tillaga til atkvæða og afgreiðslu mun ég styðja hana eindregið en ég óttast að hún muni ekki koma til lokaatkvæðagreiðslu af því að hugsanlega sé þetta bara tilraun til þess að sýna vilja um eitthvað sem ekki stendur til að gera. En þessi umræða í dag hefur a.m.k. sýnt okkur að hv. þingmenn meiri hlutans og hæstv. ráðherra hafa lýst ákveðnum vilja og nú á bara eftir að koma í ljós hvað býr að baki, hversu langt menn ganga í að staðfesta og standa við þau orð sem hafa fallið hér í dag.

###

Frú forseti. Þessi umræða er um margt sérstök. Hér hefur hæstv. ráðherra og svo hver þingmaðurinn á eftir öðrum, bæði úr meiri hluta og minni hluta, komið upp og lýst eindregnum stuðningi við Landhelgisgæsluna, eins og vænta mætti. En samt eru fjárlögin og fjármálaáætlun eins og þau eru. Hvernig stendur á því, frú forseti? Er eitthvert innihald í því þegar stjórnarliðar koma og lýsa yfir miklum stuðningi við grunnstofnanir eins og Landhelgisgæsluna en haga málum svo með allt öðrum hætti?

Landhelgisgæslan er ein af grunnstoðum samfélagsins, sérstaklega fyrir herlausa þjóð og þjóð sem náttúrunnar vegna getur þurft, hefur oft þurft og mun þurfa á öflugu björgunarliði að halda. Mér er óskiljanlegt hvernig þessari ríkisstjórn hefur tekist, eftir öll sín met í útgjaldaaukningu og heildarríkisútgjöldum, að vanrækja grunnstoðir eins og Landhelgisgæsluna. Það er reyndar mjög erfitt að átta sig á því í hvað allir þessir peningar fóru, öll þessi met í útgjaldaaukningu. Hvað fengum við fyrir það? A.m.k., enn sem komið er, ekki öflugri Landhelgisgæslu heldur stofnun sem þarf að vera í aukahlutverki sem flugvélaleiga. Það er ekki hægt að bjóða Landhelgisgæslunni upp á þetta og nú þurfa hv. þingmenn meiri hlutans og hæstv. ráðherra að sýna að þeim sé alvara með þeim orðum sem hafa fallið í þessari umræðu í dag.

###

Frú forseti. Ég geri ekki lítið úr mikilvægi þess að verja orkuverið en það er líka gríðarlega mikilvægt að verja byggðina í Grindavík ef þess er einhver kostur. Það er ánægjulegt að heyra hæstv. ráðherra lýsa því hér og upplýsa okkur um að búið sé að hanna varnarmannvirki og þá er spurningin einfaldlega: Hvenær meta stjórnvalda það sem svo að það sé tímabært að ráðast í framkvæmdir þar? Spár segja að ef gos kæmi upp þá yrði það líklega í grennd við Sundhnúkagíga. Þær lágu fyrir áður en framkvæmdir hófust við varnargarðana við Svartsengi. Þá var flest farið að benda til þess að mest virkni væri þarna norðaustur af Grindavík og nú virðast menn orðnir það vissir í sinni sök, þó að menn geti auðvitað aldrei verið vissir um neitt á þessu sviði, að þeir telja óhætt að hleypa íbúum til Grindavíkur vegna þess að verði gos þá verði það líklega í þessari fjarlægð. Er þá ekki tímabært að taka næstu skref í þessum vörnum?

###

Herra forseti. Eins og fram hefur komið í fréttum eygja nú Grindvíkingar aukna von um að fá að komast heim um tíma til að skoða fasteignir sínar og sækja fleira af því sem þeir þurfa á að halda þaðan. Þetta er vegna þess að vísindamenn telja nú minni líkur en áður á að gos, komi það upp, komi upp í bænum eða rétt við hann, telja að líkur standi til að gos komi upp norðaustur af Grindavík, í nokkurri fjarlægð en þó ekki það langt frá bænum að hraun gæti ekki runnið þangað í stærra gosi. Því spyr ég hæstv. ráðherra: Hvaða ráðstafana hefur verið gripið til eða verður gripið til til þess að verja byggðina í Grindavík? Eins og við þekkjum eru farnar af stað heilmiklar framkvæmdir til að verja Svartsengi og Bláa lónið, en hvaða leiðir sjá menn til að verja byggðina í Grindavík, sérstaklega ef það stefnir í að ef gýs þá verði það þarna norðaustur af bænum?

Einnig spyr ég ráðherrann út í aðrar hugsanlegar ráðstafanir sem annaðhvort hefur verið gripið til eða stendur til að grípa til til að verja bæinn og ráðstafanir til að takast á við ólíkar sviðsmyndir, til að mynda ef flugsamgöngur myndu raskast, þ.e. að ekki yrði hægt að fljúga til og frá Keflavíkurflugvelli í einhvern tíma. Hafa stjórnvöld hugað að því að undirbúa þá aðra flugvelli, aðra millilandaflugvelli á Íslandi, til að taka á móti þeirri umferð á meðan?

###

Frú forseti. Ég ætla nú ekki að lengja þessa umræðu mikið, ég tel að það sé æskilegt að þessi mál gangi sem hraðast fyrir sig. Ég vil nota tækifærið til að hvetja stjórnvöld til dáða, sérstaklega varðandi það sem hv. þm. Jóhann Friðrik Friðriksson nefndi hér í ræðu sinni áðan um að eyða óvissu eins og kostur er og tryggja það að réttar fréttir skili sér eins og eins vel og hægt er við þær aðstæður sem nú eru í fjölmiðlum. Það þarf að sýna pólitíska forystu við þessar aðstæður. Það dugar ekki núna eingöngu að vísa á sérfræðingana, þótt við séum auðvitað mjög þakklát fyrir þeirra miklu og mikilvægu vinnu, en þeir eru ekkert endilega alltaf sammála. Þá þarf ríkisstjórnin að sýna forystu og vega og meta hvernig þurfi að bregðast við á hverjum tíma. Ég teldi t.d. æskilegt að þjóðaröryggisráð fundaði mjög reglulega á meðan aðstæður eru eins og þær eru til þess einmitt að fá upplýsingarnar frá þeim sem fylgjast með frá degi til dags, sérfræðingunum, en einnig til að taka ákvarðanir og ýta á eftir þeim. Ríkisstjórnin auðvitað ræðir þessi mál á sínum fundum eins og gengur en við þessar aðstæður þarf þjóðaröryggisráð og forysta ríkisstjórnarinnar að taka afgerandi forystu. Við verðum að hafa það í huga að stundum geta gallaðar lausnir eða ráð verið betri en fullkomin lausn sem kemur of seint. Hér er ég t.d. að velta fyrir mér vörnum fyrir Grindavík því að nú var loks ákveðið að ráðast í varnargarða fyrir Svartsengi og Bláa lónið tveimur árum eftir að umræða hófst um mikilvægi þess og farið var að hanna þau mannvirki. En mér finnst vanta upplýsingar um varnir fyrir Grindavíkurbyggðina, sérstaklega í ljósi þess hvernig þessi eldsumbrot neðan jarðar hafa þróast og færst frá því svæði þar sem kannski var upphaflega talið líklegast að hugsanlegt gos gæti hafist.

Einnig eru margir búnir að nefna það, en ég tel engu að síður ástæðu til að árétta það, að það þarf að liggja fyrir í tæka tíð hvernig stjórnvöld sjá fyrir sér að tryggingum verði háttað, hvort sem það er úr náttúruhamfarasjóði eða öðrum tryggingum, þannig að það hefjist ekki einhver ágreiningur um það eftir að hugsanlega meiri skaði er skeður. Það er þegar orðið töluvert tjón í Grindavík og ljóst að það mun verða dýrt að gera við það. Ég hvet ríkisstjórnina til að marka sér stefnu og hafa það á hreinu hvernig haldið verður á málum út frá ólíkum sviðsmyndum. Óvissustigið er slíkt að það væri mikill fengur að því fyrir Grindvíkinga, tel ég, að vita hvað tekur við ef þetta eða hitt gerist o.s.frv., að það sé allt á hreinu fyrir fram en ekki verið að bregðast við eftir að skaðinn er skeður.

Ég hvet auðvitað stjórnvöld líka til dáða við að leysa úr menntamálum og tómstundum barna. Þar hefur heilmikið starf verið unnið af ýmsum aðilum sem hafa komið þar að og í íþróttastarfinu eins og við höfum séð. En við sjáum nú þegar að það þarf að hugsa til margra mánaða og gera ráðstafanir í samræmi við það.

Svo eru það húsnæðismálin. Mér finnst ekki alveg hægt við þær aðstæður sem þegar eru komnar upp og þá óvissu sem er ríkjandi, þar sem við vitum að Grindvíkingar geta væntanlega ekki snúið aftur í bæinn sinn í marga mánuði, að þá sé sett af stað nefnd sem eigi að skoða næstu misserin hvernig brugðist verði við. Það er tímabært að hefja framkvæmdir strax. Auðvitað þurfa menn að skipuleggja sig og það getur tekið einhverja daga en þá á bara að funda eins oft og lengi og þarf til þess að taka ákvörðun og gera ráðstafanir í samræmi við það.

Fyrst og fremst, frú forseti, vildi ég nú ítreka þetta sem aðrir hafa nefnt hér, hversu mikilvægt það er að stjórnvöld taki forystu en umfram allt upplýsi fólk og komi á framfæri upplýsingum um hvernig verði brugðist við á hinum ýmsu sviðum áður en hugsanlegt meira tjón verður því að við þær aðstæður verður erfitt að taka ákvarðanir og í millitíðinni verður fólk búið að búa við viðvarandi óvissu.

Þetta eru lokaorð mín í þessari umræðu til hæstv. ráðherra og ríkisstjórnarinnar: Reynið nú að eyða óvissu eins og mögulegt er. Það á m.a. við um það sem við ræddum hér fyrr í dag, bankamálin, þar sem ríkisstjórnin segist vera í einhverjum viðræðum en hún þarf þar eins og annars staðar að sýna forystu og útskýra hvað hún vill, að hverju er stefnt.

###

Herra forseti. Það eru allir sammála um að gera þurfi eitthvað meira, segir hæstv. ráðherra, en það virðist algjörlega óljóst hvað meira það á að vera, að mati ríkisstjórnarinnar. Hæstv. ráðherra segist vonast eftir hugsanlega einhverri vaxtaniðurfellingu eða að litið verði á verðbæturnar. En hvað ætlar ríkisstjórnin sér í viðræðum sínum við bankana núna? Hverju ætlar hún að ná fram? Bara hugsanlega og vonandi einhverju? Þetta er óvissa, viðvarandi óvissa. Einnig ríkir mikil óvissa meðal Grindvíkinga um hvaða reglur gildi um tryggingar á húsnæði þeirra og verið uppi ýmsar kenningar um að ólíkar skilgreiningar á ástandinu geti haft áhrif á tryggingarnar. Hvað getur hæstv. ráðherra sagt okkur um stefnu ríkisstjórnarinnar varðandi tryggingu eigna sem kunna að vera óíbúðarhæfar eða kunna að vera skemmdar að einhverju leyti eða hugsanlega virðislausar? Mun ríkisstjórnin koma til móts við það og sjá til þess að komið verði til móts við Grindvíkinga í tryggingamálum?

###

Herra forseti. Spurning mín er nú keimlík þeirri síðustu en er þó ætluð öðrum ráðherra. Hæstv. félagsmálaráðherra tjáði sig rétt eins og hæstv. menningarmálaráðherra á þeim nótum að hann skoraði á bankana að gera eitthvað meira til að koma til móts við íbúa Grindavíkur. En hvað? Hvað ætlar ríkisstjórnin að gera í málinu, annaðhvort af hálfu ríkisins eða gagnvart bönkunum, til að knýja á um einhverja niðurstöðu? Það er heldur ódýrt fyrir hæstv. ráðherra að lýsa því yfir í fjölmiðlum að þeir skori á bankana að gera eitthvað — hvað mun ríkisstjórnin gera? Við fengum lítil svör við því hjá hæstv. menntamálaráðherra hérna áðan önnur en þau að það stæði til að funda eitthvað með fulltrúum bankanna og að vonast væri til þess að ef þeir fengju kaffi hjá ráðherrum yrðu þeir samvinnuþýðir. En hverju ætlar ríkisstjórnin að ná fram? Það er spurning mín til hæstv. félagsmálaráðherra. Hverju vill ríkisstjórnin ná fram í viðræðum sínum við bankana, eða beri þær ekki árangur þá á eigin vegum í framhaldinu?

###

Frú forseti. Mér heyrist við þingmenn allir vera meira og minna sammála um hvað þurfi að gera, eins og vænta mátti. Ég efast ekki um að allir þingmenn muni áfram standa saman um að af því verði, en til þess að hægt sé að takast á við ástandið er þó mikilvægt að gera sér grein fyrir umfangi þess og eðli. Það verður að segjast eins og er að margt í kerfinu hjá okkur er ekki eins vel í stakk búið til að takast á við þennan vanda eins og það hefði getað verið eftir ákveðið stjórnleysi á undanförnum árum; gríðarlegt álag á skólana sem fyrir var komið fram, gríðarlegur skortur á húsnæði af ýmsum ástæðum og óvissa í heilbrigðismálum, heilbrigðiskerfið í vörn, ekki hvað síst á sviði sálrænnar aðstoðar. En ef við gerum okkur grein fyrir þessu ástandi erum við líklegri til að bregðast við í samræmi við tilefnið.

Það sem ég á við er að nú þarf að forgangsraða í þágu Grindvíkinga. Fjárlögin þarf að endurskoða, þau fjárlög sem voru kynnt hér í september eiga ekki lengur við. Það mun þurfa róttækar breytingar, róttækar aðgerðir. Ég held að landsmenn séu meira og minna allir sáttir við að það muni fela í sér forgangsröðun í þágu Grindvíkinga. Ég tek undir það sem margir hafa sagt hér um mikilvægi þess að Grindvíkingar sjálfir leiðbeini stjórnvöldum um hvernig sé best að standa að hlutunum, ekki hvað síst í menntamálunum, en ef við eigum að ráða við þetta verkefni þá þarf ráðstafanir og aðgerðir í samræmi við það. Velferð barnanna snýst auðvitað að miklu leyti um að kennsla og skólastarf gangi eins vel og kostur er en hún snýst líka um stöðu foreldrana, að foreldrarnir séu ekki í algjörri óvissu um hvað taki við, hvernig sem hlutirnir þróast núna á næstu dögum, vikum og mánuðum. Þess vegna er það hlutverk stjórnvalda að gefa eins mikinn fyrirsjáanleika og kostur er við þessar aðstæður og jafnframt að vera meðvituð um það að eins og staðan er núna og miðað við það sem von getur verið á þá þarf að endurskoða hvernig hlutirnir hafa verið hér að undanförnu. Það þarf að endurskoða fjárlögin, það þarf að forgangsraða algerlega upp á nýtt til að takast á við þennan vanda með Grindvíkingum. Þetta eru þau skilaboð sem ég vildi helst bæta við hérna, að menn líti á heildarmyndina og líti á umfang vandans og geri sér grein fyrir því að hann kalli á róttækar aðgerðir.

###

Herra forseti. Ég og við í Miðflokknum munum að sjálfsögðu styðja þetta mál eins og ég hef þegar lofað hæstv. forsætisráðherra, enda löngu orðið tímabært að veita heimildir til að ráðast í þær aðgerðir sem hér eru nefndar og ég raunar kallaði eftir í síðustu viku. Það eru þó ákveðin atriði sem ég tel rétt að gera athugasemd við og hvet til að fái umræðu í nefndinni. Þar á ég einkum við þau áform að leggja á nýjan skatt eða hækka skatta til að ráðast í þessar hugsanlegu og líklegu framkvæmdir. Ég hefði talið æskilegra að nýta þá sjóði sem fyrir eru til að ráðast í þær aðgerðir sem þarf, hvort sem þar er litið til náttúruhamfaratryggingar eða ofanflóðasjóðs, og talið einfaldast að breyta reglum um þá sjóði, til að mynda ofanflóðasjóðs svo hægt væri að nýta hann strax í þessar aðgerðir enda hafa þar safnast saman meiri peningar heldur en hægt hefur verið að nýta á undanförnum árum og raunar ríkisstjórnin gengið á sjóðinn og notað í önnur verkefni. Spurt var um þetta 2019, held ég að það hafi verið, og það var þegar búið að nýta 10 milljarða úr þeim sjóði í önnur verkefni heldur en ofanflóðavarnir. Ég tel því æskilegt að nefndin og þingmenn skoði möguleika sem þessa svo hægt sé að nýta það fjármagn sem fyrir er hratt og vel.

Að því sögðu fagna ég því þó að sjálfsögðu að brugðist sé við núna og eins og segi er það ekki seinna vænna. Mér skilst að varnargarðar í kringum eða í nágrenni Grindavíkur og Svartsengis hafi verið hannaðir fyrir þremur árum síðan þannig að undirbúningsvinna hefur farið fram að einhverju eða miklu leyti og ætti að vera hægt að ráðast í framkvæmdir hratt þegar menn eru búnir að meta það hvar og hvernig eigi að ráðast í þær.

Við skulum líka hafa í huga að hvernig sem fer með hugsanlegt eldgos hefur þegar orðið gríðarlegt tjón í Grindavík. Það þarf að liggja fyrir tímanlega hvernig verður tekist á við það. Við höfum séð myndir af götum en getum rétt ímyndað okkur hvort þetta hafi ekki haft mjög veruleg áhrif á annað sem við höfum ekki séð; heimili fólks, annað húsnæði, lagnir o.s.frv. Það getur orðið dýrt að ráðast í að bæta þar úr. En það er betra að fyrir liggi í tæka tíð hvaða reglur munu gilda um það og hvernig staðið verði að því fremur en að farið verði í að deila um það eftir á.

Hvernig sem fer með hugsanleg eldsumbrot eru allar líkur á því að við samfélagið munum þurfa að spara á öðrum sviðum, forgangsraða í þágu Grindvíkinga, og ég ímynda mér að allir landsmenn geti sameinast um það. Það má ekki gleyma því heldur að þetta mun hafa langtímaáhrif á svo mörgum sviðum. Það mun þurfa umtalsverðan sálrænan stuðning til að mynda fyrir íbúa Grindavíkur á komandi tímum eftir það sem þeir hafa þegar gengið í gegnum, ég tala nú ekki um ef það fer verr. Það má ekki heldur gleyma mikilvægi atvinnulífs og verðmætasköpunar fyrir þetta byggðarlag og fólkið sem þar starfar. Þess vegna hvet ég stjórnvöld einnig til að huga að því strax hvernig verður komið til móts við verðmætasköpunina í samfélaginu og vernd starfa eða takist það ekki, takist ekki að vernda störfin vegna náttúruhamfaranna, þá sé til reiðu áætlun um hvernig komið verði til móts við fólkið fjárhagslega.

Það þarf einnig að huga að þáttum á borð við flug til og frá landinu. Er allt til reiðu ef Keflavíkurflugvöllur skyldi lokast til lengri eða skemmri tíma? Hvernig er staðan á Akureyrarflugvelli, Egilsstaðaflugvelli o.s.frv. til að taka þá við hlutverki Keflavíkurflugvallar? Auðvitað vonum við að ekki komin til lokana um Keflavík og gerum ekkert ráð fyrir því, líkur á gosi í hafi hafa til að mynda, að mér skilst, heldur minnkað. En þetta er tíminn til að undirbúa ráðstafanir til að mæta ólíkum sviðsmyndum, ólíkum atburðum.

Ég held líka að við ættum að nota tækifærið, við þingmenn, eins og fleiri hafa gert hér auðvitað, og þakka því fólki sem þessa dagana vinnur dag og nótt að því að takast á við þessar miklu raunir og vernda Grindvíkinga og aðra landsmenn og halda okkur upplýstum. Ég hvet til þess að hugað verði sérstaklega að stuðningi við þá sem vinna þá vinnu, til að mynda björgunarsveitirnar, ekki hvað síst björgunarsveitina Þorbjörn í Grindavík.

Loks óska ég Grindvíkingum öllum, eins og við þingmenn allir gerum, velfarnaðar og þeir mega vita að við þingmenn hér munum allir standa með þeim og ég er fullviss um að það muni landsmenn allir gera líka.

###

Frú forseti. Ég ætla hér að gera grein fyrir bókun sem ég gerði við umræðu um þetta mál í utanríkismálanefnd og svo hugsanlega skýra hvert atriði í fáeinum orðum í framhaldinu. Bókunin er svohljóðandi:

„Undirritaður er aðili að tillögunni með hliðsjón af eftirfarandi skilningi:

Að með orðalaginu „vopnahlé af mannúðarástæðum“ sé átt við það sem kanadísk stjórnvöld kölluðu „humanitarian pause“ í skýringum á tilvísaðri tillögu þeirra á allsherjarþingi Sameinuðu þjóðanna, þ.e. tímabundið hlé á átökum til að liðka fyrir mannúðaraðstoð á Gaza-ströndinni.

Að krafan um tafarlausa lausn gísla sé sett fram í samhengi við kröfuna um mannúðarhlé.

Að með tillögunni sé viðurkenndur réttur Ísraels til sjálfsvarnar með tilliti til alþjóðalaga.

Að með vísan til mikilvægis þess að alþjóðalögum sé fylgt sé m.a. átt við kröfu um að Hamas nýti ekki óbreytta borgara sem mannlega skildi eða meini þeim að leita skjóls með blekkingum, þvingunum eða öðru ofbeldi.

Að tryggt verði að aukaviðbótarframlag til aðstoðar á svæðinu verði ekki að stuðningi við Hamas.

Að orðalagið „óheftur aðgangur mannúðaraðstoðar“ feli ekki í sér eftirlitsleysi með því sem flutt er inn á Gaza-ströndina eða því að aðstoðin skili sér til þeirra sem eiga að njóta hennar.“

Frú forseti. Það er að mínu mati mikilvægt að halda því til haga að Hamas-hryðjuverkasamtökin eru ekki vinir Palestínumanna og stuðningur við almenna borgara í Palestínu, hvort sem það er á Gaza-ströndinni eða annars staðar, fer ekki saman við stuðning eða skilning gagnvart Hamas eða hryðjuverkum þeirra. Þvert á móti, Hamas-samtökin svífast einskis, hvorki gagnvart Ísraelum, eins og kom glögglega í ljós með hryllilegri hætti en maður hefði getað ímyndað sér þann 7. október, né gagnvart eigin fólki, gagnvart Palestínumönnum. Við höfum séð það ítrekað í aðdraganda þessara mála og í mörg ár að Hamas-samtökin níðast á íbúum Gaza, stjórna þar eins og glæpasamtök sem auk þess eru hryðjuverkasamtök, stela öllu sem þau komast yfir frá íbúum svæðisins á meðan leiðtogar Hamas búa allt annars staðar, í Katar eða London eða á öðrum stöðum, og hafa sankað að sér gríðarlegum auðæfum, sumir hverjir upp á milljarða dollara, á meðan fólk í Gaza-ströndinni, sem þeir þykjast tala fyrir, líður miklar hörmungar.

Þess vegna tel ég mikilvægt að undirstrika það að samhliða fordæmingu á ofbeldi gagnvart almennum borgurum þá fordæmum við þær aðferðir sem Hamas hefur beitt með því að meina fólki að flýja, leita skjóls, í þeim tilgangi í fyrsta lagi að verja sjálfa sig, forðast að verða fyrir árásum Ísraela og, gangi það ekki eftir, til að sem flestir falli til að auka réttlætingu á málstað Hamas. Það er mikilvægt að við leyfum þeim ekki að komast upp með slíkt. Höfum í huga að þegar reynt er að vara almenna borgara við er þar með verið að reyna að koma í veg fyrir mannfall en þegar þessum sömu almennu borgurum er meinað að forða sér þá er verið að reyna að stuðla að mannfalli. Við þurfum að hafa þetta í huga vegna þess, eins og ég nefndi hér, að stuðningur eða afsakanir fyrir Hamas-hryðjuverkasamtökin eru andstaða stuðnings við óbreytta borgara í Palestínu.

Við þurfum líka að hafa hugfast þegar við aukum framlög vegna mannúðaraðstoðar hversu mikilvægt það er að tryggja að þau skili sér til fólksins sem þarf mest á þeim að halda en verði ekki gerð upptæk eða stolið af Hamas. Þess vegna er getið sérstaklega um mikilvægi þess að fylgjast með því hvað verður um stuðning Íslands þarna inni á Gaza-ströndinni og eins að það verði fylgst með flutningum þarna inn, að það sé ekki verið að smygla inn vopnum eða hætta á að hryðjuverkasamtökin einfaldlega geri allt upptækt sem á að berast til óbreyttra borgara.

Ég ætla líka að nota tækifærið, þó að það kunni að hljóma eins og verið sé að drepa málum á dreif, en mér finnst það mikilvægt samhengisins vegna að minna á að við höfum að undanförnu horft upp á hörmungar víða í heiminum sem hafa þó ekki fengið sömu athygli og ástandið á Gaza-ströndinni. Þar er sums staðar um að ræða átök sem hafa kostað jafnvel hundruð þúsunda mannslífa. Þar má nefna Jemen, þar sem Íran annars vegar og Sádi-Arabía hins vegar halda úti hryllilegu stríði og fólkið í því landi líður fyrir vikið ótrúlegar þjáningar, það má nefna að nú bara fyrir fáeinum dögum voru framin fjöldamorð í Darfúr þar sem hundruðum var slátrað án þess að það vekti mikla eftirtekt alþjóðasamfélagsins, það er verið að reka milljónir flóttamanna burt frá Pakistan til Afganistan og svo mætti lengi telja. Við þurfum því Alþingi Íslendinga, sem hér gerir sína afstöðu ljósa, að minnast þess að hörmungarnar eru víða og ef við teljum að okkar ályktanir skipti einhverju máli þá ættum við að huga að því að það er víðar sem ástæða er til að við gerum hug okkar ljósan. Um 120.000 Armenar voru reknir frá Nagornó-Karabak af Aserum og varla sagt frá því, eða mjög takmarkað, í íslenskum fréttum. Þetta nefni ég upp á samhengi hlutanna. Við megum ekki gleyma öllu því sem við ættum að vera með augun á og hugann við og hugsanlega ályktum, ef við teljum að ályktanir Alþingis veki athygli, og einbeita okkur eingöngu að einum vettvangi, eins hrikalegar og aðstæður eru þar.

Loks vil ég nefna mikilvægi þess að við leitumst við, þá er ég ekki bara að tala um okkur þingmenn heldur fólk almennt, að varast falsfréttir af þessum átökum því að eins og þekkt er er sannleikurinn gjarnan fyrsta fórnarlamb stríðs. Við getum ekki treyst á hryðjuverkasamtök sem helstu fréttaritara af gangi mála. Það var í rauninni skrýtið að sjá hvernig Hamas fóru beint úr því að slátra 1.400 manns og taka hundruð gísla í það að verða einhvers konar fréttaritarar vestrænna fjölmiðla á Gaza-ströndinni. Úr hvorri áttinni sem upplýsingarnar koma er mikilvægt fyrir okkur þingmenn og allan almenning að gæta varúðar og reyna að leita réttra og áreiðanlegra upplýsinga eins og nokkur kostur er en það er auðvitað erfitt við aðstæður eins og þessar.

###

Herra forseti. Má skilja á hæstv. forsætisráðherra og formann þjóðaröryggisráðs sem svo að ef fram komi tillaga frá almannavörnum um að ráðast í gerð varnargarða þá muni ríkisstjórnin eða hæstv. forsætisráðherra umsvifalaust samþykkja að fara að þeirri tillögu? Nú vísa ég aftur í Ármann Höskuldsson sem sagði að það væri í raun allt til reiðu, það þyrfti bara að gefa leyfi, stjórnvöld þyrftu að gefa leyfi til að hefjast handa. Kemur það leyfi þá um leið og  formleg tillaga liggur fyrir frá almannavörnum? Einnig spyr ég hvort það sé búið að meta það hvernig fólk verði hýst ef þarf að rýma einhver svæði vegna náttúruhamfara.

###

Herra forseti. Margir sérfræðingar hafa orðið til að benda á mikilvægi þess að farið verði að gera ráðstafanir vegna hugsanlegra eldsumbrota, samkvæmt spám væntanlega einhvers staðar í grennd við Svartsengi ef af verður. Ármann Höskuldsson jarðfræðiprófessor, sem er í innviðahópi almannavarna, lýsti því yfir að framkvæmdir við varnargarða ættu að vera hafnar. Það væri þegar búið að fara í undirbúningsvinnuna og ríkisstjórnin virtist í þessu máli haldin einhverri ákvarðanafælni og upplýsingaóreiða fylgdi þessu í of miklum mæli. Víðir Reynisson, yfirmaður almannavarnadeildar, sagði að ákvörðun væri orðin tímabær. Því spyr ég hæstv. forsætisráðherra: Er ekki orðið tímabært að fara að ráðum þessara sérfræðinga og a.m.k. taka einhverja ákvörðun og helst þá að hefja framkvæmdir til að verja byggð og aðra innviði? Eins og sérfræðingar benda á þá er of seint að hefjast handa þegar eldgos er hafið. Ég spyr hæstv. ráðherra einnig hvort ríkisstjórnin eða einhverjir á hennar vegum hafi farið í gegnum áhrif hamfaratrygginga, þ.e. hvernig túlka beri lögin, því að það hefur verið óvissa til að mynda um skilgreiningu á beinu og óbeinu tjóni og hvað yrði þá tryggt og hvað ekki. Og loks, ef tími vinnst til, vil ég spyrja hæstv. ráðherra út í samstarf við björgunarsveitirnar sem hafa nú þegar auðvitað haft stóru hlutverki að gegna og gætu orðið mjög uppteknar, eins og við höfum áður séð í eldsumbrotum. Munu þær njóta fjárstuðnings ríkisstjórnarinnar?

###

Frú forseti. Ég þakka hv. þingmanni svarið og tek undir það sem hann nefndi nú og raunar í ræðu sinni líka að það er mjög mikilvægt að dregin sé upp rétt og sönn mynd af því hvernig landbúnaður gengur fyrir sig og margir bændur, ekki hvað síst í mínu kjördæmi sem ég hef rætt við um þessi mál, eru sárir og reiðir yfir þeirri röngu mynd sem hefur verið oft og tíðum dregin upp, m.a. í fjölmiðlum, af störfum þeirra. Þeir lýsa þessu allt öðruvísi heldur en við höfum verið látin horfa upp á í fjölmiðlum og raunar að þetta gangi almennt, þegar rétt er að verki staðið, mjög friðsamlega fyrir sig og hrossin ánægð eftir framkvæmdina og fái sína köku o.s.frv. En ég spyr hv. þingmann í ljósi áforma hæstv. matvælaráðherra um breytta skilgreiningu á þessari starfsemi: Hefur hv. þingmaður áhyggjur af því sem er í vændum fyrir greinina?

###

Frú forseti. Ég kem hér upp fyrst og fremst til að þakka hv. þingmanni fyrir mjög góða og mikilvæga ræðu, bændum til varnar. Við þekkjum það og ég held að þingmenn almennt geri sér grein fyrir því að bændur á Íslandi og örugglega víðast hvar leggja mikla áherslu á að fara vel með dýrin sín. Gangur náttúrunnar er sá að stundum er þessum dýrum slátrað, það er ástæðan fyrir því að þau eru alin, og þá vilja menn gera það eins vel og kostur er og með sem allra minnstri þjáningu, a.m.k. á Íslandi, og það að vera dýr á búi á Íslandi er miklu betra hlutskipti, held ég að mér sé óhætt að segja, heldur en að vera dýr úti í náttúrunni og þjást af öllum þeim ástæðum sem náttúran býður dýrum upp á. Ég tel mjög mikilvægt að hv. þingmaður hafi undirstrikað það hvernig bændur nálgast sín störf og mér finnst líka afar mikilvægt að við gerum greinarmun á dýrum og fólki. Þetta er algerlega sitthvor hluturinn. En ég ætla að spyrja hv. þingmann spurningar sem gæti hljómað eins og einhvers konar óviðeigandi grín. Það er alls ekki meiningin heldur vil ég reyna að setja hlutina í samhengi: Ef hv. þingmaður væri hross, hvort myndi hann frekar vilja gefa blóð eða vera slátrað?

###

Frú forseti. Það er ástæða til að þakka hv. þingmanni fyrir þessar fyrirspurnir því að þær draga fram ákveðinn áherslumun eða reyndar mjög töluverðan áherslumun okkar á milli. En ég veit ekki alveg hvort Sjálfstæðismenn allir vilja gangast við því sem hv. þingmaður lýsti hér. Ef svo er væri það áhugavert og að mínu mati myndi benda til þess að það sem mann hefur grunað væri rétt, að Sjálfstæðisflokkurinn hefði einfaldlega gefist upp á íslenskum landbúnaði og liti á hann sem hverja aðra atvinnugrein sem þyrfti bara að spjara sig sjálf. En matvælaframleiðsla, landbúnaður, er, eins og ég gat aðeins um í fyrra andsvari, sérstök að því leyti að það er ekki hægt að meta ávinninginn af greininni nema líta á heildarmyndina. Ef eingöngu væri litið til þess hversu mikið hvert fjölskyldubú gæti hagnast á einhverjum brjálæðislegum frjálsum markaði í fullkominni samkeppni þá myndu flest þessara búa eða öll hverfa og eftir yrðu — sem við höfum séð gerast í sumum öðrum löndum, ekki þó í Sviss og Noregi og öðrum löndum sem standa með sinni matarframleiðslu — nokkur risastór verksmiðjubú. Hvaða áhrif hefði það á byggðirnar í landinu og hversu mikið yrði samfélagslegt og efnahagslegt tjón af því ef það eina sem stæði eftir af íslenskum landbúnaði væru einhver hámarkshagkvæmniverksmiðjubú sem líklega stæðu flest hér í kringum Reykjavík? Þó vil ég gera athugasemd við það að þótt margt af þessu sé kannski í samræmi við eitt og annað sem Jónas frá Hriflu hefði talið rétt, sérstaklega við núverandi aðstæður af því að Jónas leitaðist oft við að líta til aðstæðna hverju sinni, þá er þetta algjör nýlunda engu að síður miðað við landbúnaðarstefnu á Íslandi undanfarin ár því að hér er leitast við, frú forseti,  að búa til lausn sem hentar aðstæðum eins og þær eru núna og taka á því neyðarástandi sem blasir við íslenskum landbúnaði.

###

Frú forseti. Þetta eru ekki hægri tillögur, þetta eru skynsemishyggjutillögur af miðju stjórnmálanna frá Miðflokknum. Landbúnaður, ekki bara á Íslandi heldur alls staðar þar sem hann er rekinn, a.m.k. svona í siðmenntuðum löndum, þróuðum ríkjum, þarf á aðstoð ríkisvaldsins að halda og fær hana í mestu velmegunarlöndum Evrópu; í Sviss, Noregi er stuðningur við landbúnað mestur. Og hvers vegna skyldi það nú vera, frú forseti? Vegna þess að í þeim löndum sem hafa náð mestum árangri fyrir borgarana í efnahagslífinu þá er það gert með því að líta á heildarmyndina. Heildarmyndin er sú að ef við fjárfestum ekki í íslenskum landbúnaði, ef ríkisvaldið lítur svo á að það sé sóun að styðja við landbúnaðinn og matvælaframleiðsluna hér þá verður af því tap. Það verður af því mjög verulegt tap fyrir samfélagið allt. Það verður augljóst efnahagslegt tap af því að fara þá að flytja allt inn frá einhverjum frjálshyggjubúum í Evrópu, verksmiðjubúum sem fylgja ekki sömu reglum og lagðar eru á íslenskan landbúnað núna og losa auðvitað allar þessar gróðurhúsalofttegundir á leiðinni. Það verður það tap en það verður líka gífurlegt samfélagslegt tap af því að leyfa þessari undirstöðuatvinnugrein lífs í landinu að drabbast niður. Ég efast um það að einhver maður sem gæti viljað kalla sig íhaldsmann, ég veit að hv. þingmaður er það ekki, kannski einhvers konar frjálshyggjumaður, en allir þeir sem vilja vernda það sem er gott og hefur reynst vel hljóta að vilja vernda íslenskan landbúnað og telja að það að styðja við greinina sé góð fjárfesting.



###

Frú forseti. Ég mæli fyrir máli sem við höfum lagt fram nokkrum sinnum áður á undanförnum árum, var brýnt þegar það var fyrst lagt fram og hefur aldrei verið eins brýnt og núna. Það er tillaga um hvernig hægt sé að efla innlenda matvælaframleiðslu og búa til öruggt og fyrirsjáanlegt rekstrarumhverfi fyrir landbúnað. Frá því að þetta var fyrst lagt fram, sem þá var þegar mjög tímabært, hefur ástandið því miður bara farið versnandi og því vona ég að í þetta skipti muni hv. þingmenn, og stjórnarliðar ekki hvað síst, líta til þessa máls, meta það og velta fyrir sér hvort ekki kunni að vera komin ástæða til að styðja við ítrekaða tillögu Miðflokksins um að taka á ófremdarástandi í matvælaframleiðslu og landbúnaði á Íslandi.

Það ríkir neyðarástand í þessari undirstöðuatvinnugrein landsins, atvinnugreininni sem hefur haldið lífinu í Íslendingum frá landnámi. Það er ákveðin úrslitastund. Við höfum oft bent á það, þingmenn Miðflokksins, á undanförnum árum að landbúnaður á Íslandi væri kominn í hættu, það væri orðið aðkallandi að bregðast við. En viðbrögðin hafa því miður verið lítil sem engin frá stjórnvöldum og raunar áfram verið sótt að greininni því eins og við höfum ítrekað bent á þá hefur verið sótt að íslenskum landbúnaði úr mörgum áttum á undanförnum árum. Fremur en að líta á þetta sem þá mikilvægu grein sem hún er á svo fjölbreytilegan hátt þá hefur starf bænda verið gert jafnt og þétt erfiðara með fráleitum tollasamningum, einstaklega óhagstæðum fyrir íslenska bændur, með því að innleiða hér regluverk á miklu harkalegri hátt heldur en í þeim löndum sem íslenskir matvælaframleiðendur eru að keppa við þannig að kostnaðurinn hér vex og vex hlutfallslega í samanburði við önnur lönd og það verður erfiðara og erfiðara með hverju árinu, jafnvel hverjum mánuðinum, fyrir íslenska bændur að keppa við þá framleiðslu sem á sér stað í útlöndum og er í auknum mæli flutt inn í samræmi við ákvarðanir og ráðstafanir stjórnvalda. Búvörusamningar hafa ekki verið til þess fallnir að efla greinina heldur virðast stundum ætlaðir, eins og núna síðast, til að hjálpa henni að einhverju leyti að draga saman og þá væntanlega á endanum hverfa.

Stefna ríkisstjórnarinnar í loftslagsmálum og umhverfismálum hefur verið, leyfi ég mér að segja, frú forseti, fjandsamleg íslenskum landbúnaði. Ég hef áður nefnt skýrsluna sem ríkisstjórn Íslands skilaði fyrir loftslagsráðstefnu Sameinuðu þjóðanna þar sem dregnar voru upp ólíkar sviðsmyndir af því hvernig landið gæti þróast og fór ekki á milli mála að sú sviðsmynd sem virtist vera eftirsóknarverðust að mati skýrsluhöfunda fæli í sér mjög verulegan samdrátt í íslenskum landbúnaði. Það yrði lítið eftir og það sem yrði eftir yrði lagað að því að framleiðslan losaði sem minnst, helst ekki neitt. Til að nefna dæmi þá var gert ráð fyrir því að kýr fengju ekki lengur hey heldur fengju að éta þang, verða einhvers konar sækýr í þessari framtíðarsýn íslenskra stjórnvalda.

Margt fleira mætti nefna um það hvernig starfsaðstæður íslensks landbúnaðar hafa verið skertar eða gerðar erfiðari. Svo bætast við þær aðstæður sem samfélagið stendur frammi fyrir nú með mjög háum vöxtum sem reynast íslenskum bændum alveg sérstaklega erfiðir vegna stöðunnar sem þeir eru í, hækkandi verði allra aðfanga og þar er nú ríkisstjórnin aldeilis ekki að hjálpa. Þvert á móti finnur hún upp ný og ný gjöld, kallar þau stundum græn gjöld eða græna skatta til að gera bændum lífið erfiðara, úrvinnslugjöld og hvaðeina. Allt hefur þetta auðvitað umtalsverð áhrif á rekstur íslenskra búa, íslensku fjölskyldubúanna og mjög lítið kemur á móti, ólíkt flestum öðrum sviðum samfélagsins.

Í Covid voru allir meira og minna sammála um að þegar ríkið væri að grípa til ráðstafana sem gerðu fólki og fyrirtækjum erfitt fyrir við að framleiða verðmæti og starfa þá þyrfti að bæta það, það þyrfti að halda rekstri hinna ýmsu fyrirtækja gangandi, brúa bilið, koma þeim í gegnum ástandið. Það hefur verið að mjög takmörkuðu leyti gert gagnvart íslenskum landbúnaði þótt þörfin þar hafi verið orðin mikil löngu fyrir Covid.

Það segir sína sögu, eins og ég hef margoft nefnt, frú forseti, hér á þingi undanfarin ár, að eina stéttin sem ríkisstjórnin gerir ráð fyrir í sínum áformum með því sem birtist nú árlega í fjármálaáætlun til næstu ára, eina stéttin sem ríkisstjórnin gerir ráð fyrir að fái jafnt og þétt lægri tekjur eru bændur, fólkið sem starfar í landbúnaði, starfar við að framleiða matvælin fyrir okkur Íslendinga, spara gjaldeyri, treysta byggðirnar, treysta öryggi okkar sem þjóðar. Eina stéttin sem fær tekjur að einhverju eða öllu leyti, eftir atvikum, frá ríkinu til að sinna verkefnum fyrir samfélagið sem á ekki að fá kjarabætur heldur þvert á móti á að skera niður ár eftir ár eru bændur. Þetta hef ég margsinnis bent á og því miður hefur ríkisstjórnin ekki horfið af þessari braut og sýnt greininni, þessari mikilvægu undirstöðugrein í meira en 1000 ár, mjög takmarkaðan áhuga, nema stöku sinnum birtist einn og einn ráðherrann eða þingmaður úr stjórnarliðinu og segir að það sé rétt að fara að velta fyrir sér stöðu landbúnaðarins en það er ekkert gert.

Þetta er eins og á svo mörgum sviðum öðrum. Munurinn er þó sá hvað landbúnaðinn varðar er að nú stöndum við frammi fyrir algerri ögurstund. Ef ekki er brugðist við hratt þá verður ekkert hægt að byggja upp matvælaframleiðslu á Íslandi aftur. Það verður a.m.k. afskaplega erfitt og verður ekki með þeim hætti sem nú er, með fjölskyldubúunum sem hafa verið undirstaða byggðar í landinu frá upphafi, og það verður líka miklu dýrara en að bregðast við vandanum í tæka tíð og taka á honum.

Vigdís Häsler, framkvæmdastjóri Bændasamtakanna, hefur tjáð sig töluvert á síðustu dögum um stöðu landbúnaðarins og lýst henni sem fullkomnu neyðarástandi. Hún bendir á að staðan sé orðin sú að það þurfi að leysa vandann á næstu vikum, ekki á næstu mánuðum eða næstu árum. Staðan í landbúnaði er sú að það þarf að leysa hann á næstu vikum.

MorgunblaðiðHermann Ingi Gunnarsson, oddviti sveitarstjórnar Eyjafjarðarsveitar, var í viðtali við nú í upphafi vikunnar, ef ég man rétt, og lýsti þeirri uppgjöf sem blasir við í íslenskum landbúnaði, því að menn hafi reynt að þrauka ár eftir ár og misseri eftir misseri, mánuð eftir mánuð, í þeirri von að stjórnvöld myndu gera sér grein fyrir hættunni sem þessi atvinnugrein stendur frammi fyrir og bregðast við. En viðbrögðin séu engin og margir bændur núna ýmist hættir eða við það að hætta, því rekstrargrundvöllur starfseminnar sé brostinn. Það er vegna þess að menn líta ekki á heildarmyndina, frú forseti, þegar verið er að meta hvernig eigi að bregðast við í landbúnaði, menn líta ekki á heildarmyndina, líta ekki á heildartjónið, heildarkostnaðinn fyrir samfélagið af því ef bændur hætta störfum. En ég kem nánar að því á eftir og hvernig þessi tillaga er einmitt sniðin að því að líta á heildarmyndina. En Hermann Ingi segir að stjórnvöld hafi engan áhuga á þessum málum og það komi engin viðbrögð frá þeim, það sé enginn vilji til að gera nokkurn skapaðan hlut. Um leið er vinnuálag bænda eitthvert hið mesta, jafnvel hið mesta af nokkurri stétt, en aftur eina stéttin þar sem ríkið gerir ráð fyrir að tekjur eigi bara að dragast saman.

VísiÉg vísa aftur í Vigdísi Häsler, framkvæmdastjóra Bændasamtakanna, sem rakti bæði í viðtali á Sprengisandi á Bylgjunni og í grein á , held ég að hafi verið, að enginn hópur hefði mátt þola annað eins tekjutap og bændur, kemur heim og saman við það sem við í Miðflokknum höfum verið að reyna að benda á undanfarin ár, og hættan væri sú að jarðir rynnu í auknum mæli til eða yrðu keyptar upp af erlendum stórfjárfestum. Þá hljótum við að spyrja okkur: Er þetta ekki spurning um sjálfstæði þjóðarinnar, að viðhalda öflugum innlendum landbúnaði? Og má ekki kosta einhverju til þess að viðhalda hér matvælaframleiðslu og undirstöðu byggða hringinn í kringum landið? Er það ekki einhvers virði?

Miðað við allt ruglið sem þessi ríkisstjórn eyðir peningum í, hafandi aukið ríkisútgjöld meira en nokkur önnur ríkisstjórn, gert það hraðar en nokkur önnur ríkisstjórn, hvernig má það vera að það sé ekki hugað að því að vernda undirstöðuatvinnugreinina landbúnað? Því það er góð fjárfesting. Það eru ekkert mjög mörg ár síðan íslensk matvælaframleiðsla bjargaði landinu frá gjaldþroti. Ég hef oft bent á þetta undanfarinn áratug eða lengur. Það mátti eiginlega engu muna í efnahagshruninu að Ísland lenti röngum megin við núllið, hefði ekki nægan gjaldeyri til að kaupa nauðsynjavörur að utan. Ef við hefðum þá ekki haft íslenska matvælaframleiðslu, sem á þeim tíma sparaði þjóðinni kannski 40–50 milljarða, auðvitað miklu meira á núvirði, með innlendri framleiðslu, þá hefðum við verið lent röngum megin við núllið.

Þannig að þessi íslenska matvælaframleiðsla er í fyrsta lagi spurning um sjálfstæði þjóðarinnar, um fæðuöryggi, og matvælaöryggi um leið, því allir treysta þessum gæðavörum sem íslenskir bændur framleiða og þær eru líka betri en það sem við getum nálgast utan frá og eytt í það gjaldeyri og innflutningi, og ég tala nú ekki um ef menn eru að spá í gróðurhúsalofttegundir hversu mikilvægt það er að framleiðslan fari fram innan lands frekar en að allt sé flutt inn.

Frú forseti. Ég bið yður að afsaka, ég kann að hafa gleymt mér aðeins því mér var mikið niðri fyrir um stöðuna í landbúnaðinum núna og hef því ekki náð að rekja tillöguna sem slíka enda líklega ekki verið tími til þess hvort eð er því hún er í 24 liðum og allítarleg greinargerð fylgir. Ástæðan er sú að hér er reynt að nálgast stöðuna í heild og bregðast við heildarstöðunni og til langs tíma. En við þurfum líka á því að halda akkúrat nú þessa dagana að ríkisstjórnin bregðist við því neyðarástandi sem ríkir í landbúnaðinum svoleiðis að hægt sé að fara í þessa uppbyggingu sem við lýsum hér.

Miðflokkurinn mun á komandi landsþingi nú um helgina leggja áherslu á að bregðast við þeirri stöðu sem íslenskur landbúnaður stendur frammi fyrir. Við höfum frá upphafi verið eindregnir stuðningsmenn íslensks landbúnaðar og verðum það aldeilis áfram. En nú, í þeirri stöðu sem hefur verið lýst í fjölmiðlum að undanförnu og ég reifaði hér stuttlega, þarf viðbrögð strax og lausnir strax. Þær lausnir birtast að mjög verulegu leyti í þessari þingsályktunartillögu sem hér er lögð fram í fjórða sinn en þær munu líka birtast í stefnu Miðflokksins sem kynnt verður og samþykkt á landsþingi um komandi helgi. Miðflokkurinn stendur með íslenskum landbúnaði.

###

Herra forseti. Ég hvet íslensk stjórnvöld, íslensku ríkisstjórnina og hæstv. ráðherra til að gera slíkt hið sama; að leggja mat á það hvernig þessi stuðningur er nýttur, hvert hann rennur, til að þá vonandi tryggja að hann nýtist fólki sem er þarna í neyð frekar en að þessi hryðjuverkasamtök taki eitthvað af honum til sín.

En síðasta spurningin, sem hæstv. ráðherra vannst ekki tími til að svara í fyrri umferð, lýtur að því hvort hæstv. ráðherra muni beita sér fyrir því að nágrannalönd Ísraels og Palestínu taki við flóttamönnum frá Gaza, því það hafa þau ekki viljað gera. Þau hafa að því er virðist ekki viljað taka við einum einasta flóttamanni frá Gaza-svæðinu, ekki Egyptar sem loka landamærunum á mjög tryggilegan hátt, ekki önnur nágrannalönd, hvað þá Persaflóaríkin sem þó ættu að vera mjög vel í stakk búin til að aðstoða þetta fólk ef samúðin er raunverulega jafn mikil með því og þau halda fram.

###

Herra forseti. Ég óska hæstv. ráðherra til hamingju með nýtt hlutverk og óska honum velfarnaðar í því. Hæstv. ráðherra tekur við á viðsjárverðum tímum í alþjóðamálum og spurningar mínar lúta allar að því ástandi sem nú ríkir, stríði annars vegar í Úkraínu og hins vegar í Ísrael.

Fyrsta spurningin varðar samskipti við Rússland og getu okkar til að reyna að hafa áhrif á gang mála í Úkraínu þótt ekki væri nema til að mótmæla eins og kostur er hernaði Rússa þar. Telur hæstv. ráðherra að það hafi komið að gagni að loka sendiráði Íslands í Moskvu, ólíkt öðrum þjóðum, og ef ekki, telur hann koma til greina að hefja aftur starfsemi þar, eins og ég segi, þótt ekki væri nema til að við gætum betur beitt okkur gegn hernaðinum?

Spurning nr. 2 varðar ástandið á Gaza þar sem hryðjuverkasamtökin Hamas virðast ráða nánast öllu. Eftir hryðjuverk þeirra fyrir fáeinum dögum ákváðu margar Evrópuþjóðir að endurskoða þróunaraðstoð eða stuðning við Palestínu til að tryggja að sá stuðningur sem bærist frá þessum löndum rynni ekki í hendurnar á Hamas. Mun Ísland gera eitthvað svipað, meta það hvernig stuðningur við Palestínu nýtist og hvort hætta sé á að þessi hryðjuverkasamtök nýti sér hann?

Loks spyr ég hæstv. ráðherra hvort hann muni beita sér fyrir því að nágrannalönd Ísraels muni taka við flóttamönnum frá Gaza-svæðinu, til að mynda Egyptaland sem á landamæri að þessu svæði.

###

Herra forseti. Hér kynnir hæstv. ráðherra aftur fullkomna uppgjöf ríkisstjórnarinnar í að fást við hælisleitendamálin, því að í stað þess að bregðast við þeim gríðarlega umfangsmikla vanda sem hefur orðið til í tíð þessarar ríkisstjórnar er svarið alltaf að reyna að finna einhverjar reddingar og einhver ráð sem um leið eru til þess fallin að viðhalda vandanum og jafnvel stækka hann.

Hæstv. ráðherra las hér upp af talsverðu áhugaleysi tölurnar um gríðarlega fjölgun hælisleitenda á Íslandi og við höfum áður rætt það í þinginu, raunar margoft, og reynt að benda á hvernig þróunin er hér í samanburði við nágrannalöndin, til að mynda Norðurlöndin sem eru að fara í þveröfuga átt við íslensk stjórnvöld og reyna að ná tökum á uppruna vandans, á því hvernig við getum sem best hjálpað sem flestum þeirra sem eru í raunverulegri neyð. Hér er þessu öfugt farið, vandinn fær að vaxa og vaxa og einu úrræðin og viðbrögðin eru þau að grípa til einhvers konar neyðarráðstafana til að geta haldið áfram að velta vandanum á undan sér án þess að sjá fyrir sér hvernig hlutirnir eiga að leysast til framtíðar. Áður voru stjórnvöld búin að ryksuga upp leiguhúsnæði til að hýsa hælisleitendur, búið er að kaupa töluvert af húsnæði og fylla það og auðvitað hafa þau haft mjög veruleg áhrif á húsnæðismarkaðinn með þessum aðgerðum sínum. Svo var ákveðið að leigja heilt hótel — ég held að það sé bara eitt enn sem komið er en ætli þau verði ekki fleiri miðað við hvernig þessi ríkisstjórn gengur fram — leigja öll herbergin af heilu hóteli til næstu ára. Og nú kemur aftur þetta mál, að í ljósi þess að ekki verði við neitt ráðið og þeirra úrræða sem ríkisstjórnin hafði gripið til með öllum þeim áhrifum sem þau hafa haft eigi að heimila það að breyta iðnaðar- og skrifstofuhúsnæði, atvinnuhúsnæði, í íbúðir og dvalarstaði fyrir hælisleitendur.

En þótt málið komi hér fram í annað sinn er ekki búið að hugsa það lengra en svo að það tekst ekki að nefna nema eitt hugsanlegt dæmi, fæðingarheimilið við Eiríksgötu, á sama tíma og minnt er á að spáin geri ráð fyrir að það þurfi húsnæði fyrir 460 manns í hverjum mánuði næstu misserin — 460 manns á mánuði — að meira en 100 bætist við á viku, og þetta er lausnin: Að heimila það að breyta iðnaðar- og skrifstofuhúsnæði í dvalarstaði. Hvaða húsnæði? Fæðingarheimilið við Eiríksgötu t.d. Engin svör og engar hugmyndir um annað.

Nú liggur það fyrir að víða er atvinnuhúsnæði þegar notað sem íbúðarhúsnæði og oft í heimildarleysi með þeim hættum sem því fylgja. Um það leyti sem þessi umræða var að hefjast hérna áðan bárust nýjar fréttir af bruna í iðnaðarhúsnæði þar sem fólk var búsett við Funahöfða í Reykjavík og enn er verið að slökkva þann eld í þessum töluðu orðum. Þá stendur til að heimila notkun slíks húsnæðis til búsetu. Og jú, svo fylgdi sögunni að í framhaldinu kæmi líklega frumvarp um að leyfa búsetu í húsnæði sem hefur ekki staðist kröfur og er óheimilt að búa í, vegna þess að ríkisstjórnin hefur engin tök á fasteignamarkaðnum eða húsnæðismarkaðnum eða gerir sér grein fyrir eðli hans og heldur áfram að sýna glærukynningar þar sem alltaf fjölgar húsunum og íbúðunum sem á að byggja í framtíðinni, en á sama tíma er bara samdráttur. Þessi ríkisstjórn gerir sér í þessu máli eins og svo mörgum öðrum enga grein fyrir eðli vandans sem við er að eiga því að með óbreyttri stefnu mun ásóknin í hæli á Íslandi ekki minnka. Hvað á þá að gera, þegar búið er að fylla iðnaðar- og skrifstofuhúsnæði og hótel og ryksuga upp leigumarkaðinn? Það á bara einhvern veginn að vonast til þess að þetta leysist af sjálfu sér fyrir 1. júní 2025.

Niðurstaðan er þessi: Það á að heimila það að breyta iðnaðar- og skrifstofuhúsnæði í íbúðarhúsnæði. Ríkisstjórnin hefur ekki hugmynd um hvar þetta húsnæði er að finna, ekki hugmynd um hvað það muni kosta að breyta húsnæðinu og tekur fram að ekki sé gert ráð fyrir beinum kostnaði. En hvað ætli það kosti, eins og hv. þm. Logi Einarsson kom aðeins inn á áðan í andsvari, að gera ásættanlegar breytingar á því skrifstofu- og iðnaðarhúsnæði sem kann að finnast einhvers staðar og vera laust þannig að það verði hæft til búsetu? Það mun kosta töluvert. Þegar búið er að finna húsnæðið og breyta því, sem tekur augljóslega einhvern tíma, sérstaklega þegar ekki er búið að finna húsnæðið enn þá, hvað er þá eftir af tímabilinu þar sem á að heimila þetta? Kannski ár í mesta lagi. Er þá markmiðið virkilega það að ráðast í dýrar framkvæmdir til að breyta iðnaðar- og skrifstofuhúsnæði til að það nýtist í nokkra mánuði, kannski eitt ár? Eða gerir ríkisstjórnin sér kannski grein fyrir því, eða a.m.k. embættismennirnir sem undirbjuggu þetta, að þótt talað sé um tímabundið úrræði verði það miklu lengra og muni vara áfram, þótt það sé þægilegra að kynna þetta sem tímabundna ráðstöfun af því að það er erfiðara að segja hlutina eins og þeir eru og blasa við?

Nú höfum við horft upp á það að ásókn í hæli á Íslandi hafi orðið hlutfallslega tuttuguföld á við Danmörku og stundum hafa raunar fleiri einstaklingar komið til að sækja um hæli á Íslandi heldur en í Danmörku á síðustu misserum, margfalt miðað við öll hin Norðurlöndin. Viðbrögð ríkisstjórnarinnar hafa heldur orðið til að ýta undir þessa þróun á meðan, eins og ég nefndi áðan, hin Norðurlöndin eru að reyna að ná tökum á ástandinu. Hér eru engir tilburðir til þess að ná tökum á nokkrum einasta hlut heldur bara vonin um að einhvern veginn lagist allt og fólk hætti að koma. En ástæðan fyrir því að fólk kemur er að miklu leyti sú, eins og menn gangast við og stjórnvöld í, held ég, öllum Evrópulöndum og Evrópulögreglan, að eðli hælisleitendastraumsins er gjörbreytt frá því sem áður var. Evrópulögreglan telur, ef ég man rétt, að 95% þeirra sem koma til álfunnar til að sækja hér um hæli komi á vegum gengja og smyglara sem selja þessar ferðir, og ríkisstjórn Íslands hefur gert Ísland að eftirsóknarverðri söluvöru hvað þetta varðar. En það að opna fyrir slíka starfsemi gerir okkur verr í stakk búin til að hjálpa fólkinu sem er í mestri neyð, sem við gætum gert svo miklu betur ef haldið væri utan um þetta af einhverju viti. Í staðinn er Íslandi breytt í söluvöru en menn eru alltaf jafn hissa á hversu mikill straumurinn er, gera ekkert til að ná tökum á honum en ætla nú að fylla iðnaðar- og skrifstofuhúsnæði af hælisleitendum. Það er ekki hægt að leysa þetta mál nema líta á eðli vandans sem við er að eiga því að ef það er ekki gert þá getum við í fyrsta lagi augljóslega ekki leyst málið, eða þessi ríkisstjórn, og í öðru lagi gerir það okkur miklu erfiðara fyrir að hjálpa fólki í raunverulegri neyð.

Hvað þá með að bíða bara og vonast eftir því að efnahagsástandið í öðrum löndum batni því að þá komi færri? Það yrði nú reyndar löngu búið að fylla alla fermetra af öllum gerðum húsnæðis á Íslandi ef það væri planið, en jafnvel þótt efnahagsástandið í heiminum lagist og fátækari lönd verði ríkari, og við eigum tvímælalaust að reyna að aðstoða við það eftir fremsta megni, þá mun það ekki leysa vandann. Það mun fjölga hælisleitendum því að eftir því sem hagur ríkja vænkast upp að ákveðnu marki þá fjölgar þeim sem fara frá landinu og leita hælis annars staðar þar sem lífskjör eru betri, því að þá fyrst hafa nógu margir efni á því að fara annað, efni á að kaupa ferðir hjá aðilum sem selja ferðir til Íslands í þúsundatali og er áætlun upp á 6.500 á þessu ári, hvernig sem það fer. En vandinn leysist ekki nema litið sé á eðli hans og því hvet ég þessa ríkisstjórn til að velta þessum málaflokki fyrir sér í alvöru.

Það blasir við landsmönnum núna að stjórnvöld ráða ekki við málaflokkinn. Innviðirnir eru að bresta. Heilbrigðiskerfið — menn finna nú aldeilis fyrir þessu þar. Menntakerfið, eins og í Reykjanesbæ þar sem nú er kennt á yfir 30 tungumálum — hefur það engin áhrif á menntakerfið að öðru leyti? Jú, að sjálfsögðu. Löggæsla og allir málaflokkar, húsnæðismarkaðurinn, eins og höfum rætt, verða nú fyrir áhrifunum af þessu stjórnleysi í málaflokknum. Meira að segja hafa tveir dómsmálaráðherrar Sjálfstæðisflokksins kallað þetta stjórnleysi. Það gerði fyrrverandi fjármálaráðherra líka, notaði orðið stjórnleysi. En þessi ríkisstjórn virðist vera algjörlega ófær um að bregðast við stjórnleysinu sem hún hefur oft og tíðum jafnvel ýtt undir og mun ýta undir enn frekar nú með þessum aðgerðum.

Ég verð að segja alveg eins og er að ég hef svo oft orðið fyrir vonbrigðum með úrræðaleysi ríkisstjórnarinnar í þessum málaflokki að jafnvel þegar afleiðingarnar af þessu vanhugsaða plani koma í ljós þá efast ég um að það dugi til að fá þau til að líta á raunveruleikann sem blasir við og breyta um stefnu. En það er hins vegar önnur saga að það er ekkert víst að allar afleiðingarnar af þessu komi í ljós fyrr en einhvern tíma löngu eftir að þessi ríkisstjórn er farin frá, og það er kannski farið að einkenna stefnu hennar á lokasprettinum að kynna stórkostleg áform sem eiga að verða einhvern tíma á næstu árum eða áratugum og halda áfram að velta vandamálunum, sérstaklega stærstu vandamálunum, á undan sér án þess að taka á þeim.

###

Herra forseti. Hafi fyrirspurn mín verið einhvers konar stjórnmálaskýring þá var svar hæstv. ráðherra hvorki svar né skýring því að hæstv. ráðherrann svaraði í raun engu. Og jú, ég myndi alveg sætta mig við það að ríkisstjórnin félli, ég skal viðurkenna það, en það sem er mikilvægara er að ríkisstjórnin fari að taka sér tak, fari að leysa sín ágreiningsmál og vinna að hag þjóðarinnar. Hér gat hæstv. forsætisráðherra ekki gefið eitt svar, ekki eitt dæmi um ágreiningsmál þessarar ríkisstjórnar sem hefði verið leyst. Jú, menn ætla áfram að vinna í því að leysa úr málum, það á áfram að hafa áhyggjur af verðbólgunni og útlendingamálin eru óleyst mál og við höfum áhyggjur af því að það sé óleyst. En ekki eitt svar, eftir allt sem á undan er gengið, um eitt mál sem þessi ríkisstjórn hefur leyst sín á milli og getur kynnt okkur einhverja stefnu til að ræða hér í þinginu og annars staðar og helst auðvitað vera landsmönnum til hagsbóta. — Ekki eitt mál sem ríkisstjórnin náði saman um undanfarna daga.



###

Herra forseti. Þegar Bjarni Benediktsson vék úr embætti fjármálaráðherra lýstu bæði þingflokksformaður Vinstri grænna og hæstv. forsætisráðherra því yfir að þetta hefði verið rétt ákvörðun og fögnuðu henni. Þá sér hver maður að það hefur væntanlega ekki verið að vænta mikils stuðnings úr herbúðum Vinstri grænna ef fyrrverandi fjármálaráðherra hefði tekið aðra ákvörðun. Svo ímynduðu einhverjir sér — ég skal viðurkenna, herra forseti, að ég var einn af þeim — að þessu myndi fylgja einhver svona frekari endurskipulagning í ríkisstjórninni og menn myndu vilja nota tækifærið til þess að skerpa á áherslum sínum. En það eina sem við sáum var haustferð ríkisstjórnarinnar á Þingvelli sem var tilkynnt sem svo að þar ætti að hrista menn saman og jú, kannski skerpa á áherslum en aðallega ná samstöðu um í hvað stefndi. Og hvað kom út úr þessari ferð? Það kom reyndar fram áður en ferðin hófst að þar yrðu ekki rædd ráðherramál, það væri fyrir aðra að finna út úr því, en það átti þó að ræða aðeins um verðbólguna og annað ágreiningsmál; útlendingamálin. Að ferðinni lokinni kom á daginn að útlendingamálin hefðu ekki verið nefnd og hún væntanlega ekki snúist um annað en að hrista menn saman og stilla saman strengi í þeim skilningi að allir ættu að segja eftirfarandi, að þetta hefði verið rosalega gaman og allir væru vinir. Og jú, svo mættu hæstv. ráðherrar á blaðamannafund og sögðust hafa komist að þeirri niðurstöðu að ja, þeir yrðu eiginlega bara að starfa saman áfram, það væri ekki um annað að ræða. Því spyr ég hæstv. ráðherra: Hvernig verður með útlendingamálin? Verður bara stefna Vinstri grænna ofan á þar, til að mynda nýjustu ákvarðanir hæstv. félagsmálaráðherra? Og er eitthvert mál, er eitt ágreiningsmál ríkisstjórnarinnar sem er búið að leysa núna? Getur hæstv. forsætisráðherra nefnt eitt slíkt mál?

###

Herra forseti. Hæstv. forsætisráðherra Íslands vísar í afstöðu íslenskra stjórnvalda og á þá væntanlega við færslu á Twitter, eða X, frá hæstv. utanríkisráðherra, sem var ekkert algerlega afdráttarlaus en þó gagnvart þessum tilteknu hryðjuverkum. En ég er að spyrja hæstv. ráðherra. Ég er að spyrja hæstv. forsætisráðherra, Katrínu Jakobsdóttur, hvort hún fordæmi Hamas-samtökin og hryðjuverkaárás þeirra á Ísrael og þá sem styðja eða afsaka þessa árás. Einnig hafa fjölmörg lönd og höfuðborgir landa brugðist við með því að lýsa upp stjórnbyggingar og aðrar stórbyggingar með fánalitum Ísraels. Þetta hefur oft verið gert í gegnum tíðina, stundum kannski ekki skipt miklu máli og litið út eins og dyggðaflöggun, en þegar Þjóðverjar lýstu upp Brandenborgarhliðið í fánalitum Ísraels þá skipti það máli og flestar borgir á Vesturlöndum hafa gert slíkt hið sama. Kemur til greina að mati hæstv. forsætisráðherra að lýsa upp stjórnarráðsbygginguna í fánalitum Ísraels?

###

Herra forseti. Um helgina varð Ísrael fyrir mestu hryðjuverkaárás í sögu landsins. Yfir 1.000 hryðjuverkamenn Hamas-samtakanna brutust yfir landamærin inn í Ísrael til að drepa þar fólk af handahófi. Um 260 ungmenni hið minnsta voru drepin á tónlistarhátíð sem helguð var friði. Svo var farið inn í íbúðahverfi, gengið hús úr húsi og fólk myrt á heimilum sínum, konum nauðgað og fólki, m.a. börnum, rænt. Á meðan var þúsundum eldflauga skotið á Ísrael. Enn er óljóst hversu margir féllu í þessari hryðjuverkaárás, alla vega yfir 800, miklu fleiri særðust og það er ekki vitað hversu margir voru teknir í gíslingu. Síðan þá og raunar strax eftir þessar hörmungar lýstu nánast allir þjóðarleiðtogar Vesturlanda, og reyndar fleiri, yfir fordæmingu á þessum hryðjuverkum og Hamas.

Því spyr ég hæstv. forsætisráðherra Íslands: Fordæmir hæstv. ráðherra Hamas og þessi hryðjuverk? Ég er ekki að spyrja hæstv. ráðherra hvort hann fordæmi ofbeldi almennt, það gera flestir, og hvort hæstv. ráðherra vilji sjá frið. Það gera flestir líka. En getur hæstv. forsætisráðherra Íslands tekið undir með öðrum þjóðarleiðtogum á Vesturlöndum og fordæmt afdráttarlaust Hamas-samtökin, hryðjuverk þeirra og þá sem afsaka þessi hryðjuverk eða styðja jafnvel?

###

Herra forseti. Það var ekki annað að heyra á hæstv. matvælaráðherra en að ráðherrann vildi einfaldlega að þessi rannsókn, sem ráðherrann hafði frumkvæði að, héldi áfram eins og ekkert hefði í skorist og ætlaðist til þess að þingið borgaði. Sá málflutningur er í samræmi við afstöðu Samkeppniseftirlitsins. Hver er afstaða ráðherrans sem fer með málefni Samkeppniseftirlitsins til þeirra ákvarðana eða þeirrar stefnu? Í öðru lagi hvet ég hæstv. ráðherra til að svara hinum spurningunum tveimur sem ég spurði hér áðan. Finnst ráðherra það ásættanlegt að ríkisstofnun æski þess að fá upplýsingar um hvernig hluthafar í fyrirtækjum greiða atkvæði? Er hæstv. ráðherra sáttur við að eftirlitið gangi svo langt? Loks hvet ég hæstv. ráðherra til að halda þinginu upplýstu um gang mála í ljósi þess sem á undan er gengið.

###

Herra forseti. Áfrýjunarnefnd samkeppnismála komst að mjög afdráttarlausri niðurstöðu um það að rannsókn sem hæstv. matvælaráðherra og Samkeppniseftirlitið réðust í stenst enga skoðun, væri ekki lögmæt, það hvernig til hennar var stofnað og hvernig að henni var staðið. Nú heyrir þessi stofnun ekki undir matvælaráðherra og því liggur beinast við að spyrja hæstv. menningar- og viðskiptaráðherra: Hvað finnst hæstv. ráðherra um niðurstöðu áfrýjunarnefndarinnar? Hvaða viðbrögð kallar þetta á að mati hæstv. ráðherra?

Einnig vil ég spyrja sérstaklega út í það atriði sem kom fram í umfjöllun um þessa ólögmætu rannsókn, það að stofnunin hafi leitast eftir því að fá upplýsingar um hvernig menn greiddu atkvæði á aðalfundum, jafnvel í leynilegri atkvæðagreiðslu. Það þótti nú til siðs hjá fyrirtækjum að fá utanaðkomandi lögmenn til að halda utan um atkvæðagreiðslur á aðalfundum og eyða síðan kjörgögnunum þannig að stjórnendur fyrirtækjanna gætu ekki fundið út hvernig hluthafar þeirra hefðu greitt atkvæði. En þarna er ríkisstofnun að fara fram á upplýsingar um hvernig menn greiddu atkvæði á fundum fyrirtækjanna. Er þetta eðlilegt að mati hæstv. ráðherra? Og loks spyr ég um afstöðu hæstv. ráðherra til málflutnings bæði Samkeppniseftirlitsins og hæstv. matvælaráðherra þess efnis að þessir aðilar vilja einfaldlega að rannsóknin haldi áfram eins og ekkert hafi í skorist en ætlast reyndar til að Alþingi afgreiði meira fjármagn í vinnuna.

###

Frú forseti. Ég vil nota tækifærið í seinni ræðu til að minna á mikilvægi þess að hugað sé að öllum þáttum heilbrigðiskerfisins samtímis svoleiðis að hver og einn geti virkað og gegnt því hlutverki sem því sviði er ætlað. En hvað varðar þjónustu við eldri borgara þá þarf líka að huga að því að keðjan virki, þ.e. að það sé hugað að því að veita heimaþjónustu þar sem það á við, heimahjúkrun þar sem það á við og að fólk sækist eftir því, ekki sem leið til að losna við fólk af hjúkrunarheimilum og fela ættingjum að annast fólkið. Að því loknu þarf að vera til staðar í auknum mæli það sem mætti kalla þjónusturými þar sem fólk hefur félagsskap og býr við ákveðið öryggi. Slíkt er auðvitað til, en  þetta er liður sem hefur að mínu mati verið vanræktur, það sem var kannski einu sinni kallað elliheimili. En að því búnu hafi fólk þá kost á því að fara á hjúkrunarheimili þegar það er ekki lengur fært um að sjá um sig sjálft með aðstoð.

Það er mjög mikilvægt að huga að því í þessu hvers konar umhverfi   fólkinu er búið. Þetta þarf að vera fallegt umhverfi, helst fallegar og aðlaðandi byggingar  því að það hefur ótrúlega mikil áhrif á líðan fólks. Það var nú grínast með að danska ríkissjúkrahúsið væri svo ljótt, svo ljótar byggingar að það væri sparnaðarráð; þegar eldra fólk legðist þar inn og liti út um gluggann væri sama hvert menn teldu að þeir færu í framhaldinu, það gæti ekki verið eins óaðlaðandi og þetta. Við megum ekki byggja slíkar byggingar fyrir eldra fólkið. Við þurfum að búa til byggingar sem ýta undir  vellíðan og langlífi.

###

Frú forseti. Skortur á hjúkrunarrýmum er stórkostlegt vandamál og í raun furðulegt, óskiljanlegt  miðað við hvað þessari ríkisstjórn hefur tekist að eyða óhemjumiklum peningum, slegið öll met í þeim efnum, að ekki skuli hafa verið forgangsraðað meira í uppbyggingu hjúkrunarrýma.

Vandinn verður ekki leystur öðruvísi en með því að líta á heildarmyndina því að vandi á einum stað í heilbrigðiskerfinu hefur í raun áhrif á öll önnur svið. Þetta er allt tengt og þegar eitt fer úr skorðum þá fer annað úr skorðum fyrir vikið. Og nú er allt í steik í kerfinu, það verður bara að segjast eins og er, og þá virkar ekkert svið heilbrigðiskerfisins. Dæmi um það er að fjöldi ungs fólks er vistaður á hjúkrunarheimili vegna fötlunar eða annarra vandamála, sem sýnir það að kerfið er ekki að virka, hvert svið er ekki að ná að gegna sínu hlutverki.

En aukin áhersla á heimahjúkrun leysir ekki vanda hjúkrunarheimilanna. Það er nánast engin skörun þar á milli. Fólk sem getur nýtt sér heimahjúkrun á ekki heima á hjúkrunarheimilum eins og þau hafa verið skilgreind og hafa starfað. Það er því fínt að auka heimahjúkrun fyrir þá sem vilja hana, fyrir þá sem geta með góðu móti nýtt sér slíka þjónustu, en heimahjúkrun getur ekki komið í stað hjúkrunarrýma. Það þarf því að huga að öllum þáttum, mismunandi lausnum í heilbrigðiskerfinu á sama tíma.

###

Herra forseti. Það hljómar einfaldlega ekki trúverðugt að þetta hafi gerst á sama tíma, eða nokkurn veginn, að hæstv. ráðherra hafði fengið þessa hugmynd, þessa furðulegu hugmynd um að beita fyrir sig Samkeppniseftirlitinu og þá hafi Samkeppniseftirlitið þegar verið búið að fá akkúrat þessa hugmynd; vildi bara svo vel til að þegar ráðherrann hafði samband þá var Samkeppniseftirlitið einmitt búið að vera að velta því fyrir sér að fara í þessa aðgerð sem hefur reynst ólögmæt og fráleit. En bæði hæstv. ráðherra og Samkeppniseftirlitið fengu engu að síður þessa ólögmætu hugmynd nokkurn veginn á sama tíma. Þetta er ekki trúverðugt, herra forseti. Svo er kastað fram einhverjum orðum eins og gagnsæi. Hvað gagnsæi var í þessari ákvarðanatöku, í þessari ráðstöfun, eða í ákvörðun varðandi hvalveiðar eða önnur þau stjórnsýslumál sem hafa vakið stórar spurningar hjá hæstv. ráðherra að undanförnu? Og hvað finnst hæstv. ráðherra um afstöðu Samkeppniseftirlitsins núna? Mér heyrist hæstv. ráðherra fagna því að Samkeppniseftirlitið ætli að láta eins og ekkert sé og halda áfram eins og þessi úrskurður hafi aldrei birst.



###

Morgunblaðinu,Herra forseti. Úrskurðarnefnd samkeppnismála hefur komist að því með mjög afgerandi hætti að samkomulag eða verktakasamningur milli matvælaráðuneytisins og Samkeppniseftirlitsins sé ólögmætur og gerir ýmsar athugasemdir við hvernig að þessu var staðið og hugmyndina um að fara fram með þeim hætti sem þar var lagt upp með. Þegar hefur komið fram að Seðlabankinn, sem einnig var reynt að draga inn í málið, virtist ekki hafa hugmynd um til hvers væri ætlast af honum eða hlutverk bankans í þessu bixi öllu. En eftir standa margar spurningar, sérstaklega varðandi áform hæstv. matvælaráðherra um að beita fyrir sig sjálfstæðri ríkisstofnun, Samkeppniseftirlitinu, í þessu máli. Forstjóri Samkeppniseftirlitsins, Páll Gunnar Pálsson, hefur haldið því fram að hann hafi átt frumkvæðið að þessari athugun, þessari ólögmætu ráðstöfun. Hins vegar kemur skýrt fram í gögnum málsins, eins og birtist fyrst í að frumkvæðið hafi komið frá ráðherranum, frá matvælaráðuneyti.

Því spyr ég einfaldlega hæstv. matvælaráðherra: Hvað er satt í þessu? Hvor átti frumkvæðið að samkomulaginu ólögmæta, hæstv. matvælaráðherra eða forstjóri Samkeppniseftirlitsins? Og mun hæstv. ráðherra draga einhvern lærdóm af þessu máli? Því að eins og kemur líka fram í gögnum málsins var litið á þetta sem svokallað „pilot“-verkefni, þ.e. verkefni sem ætti að verða framhald á, framhald á því að ráðherrann gæti beitt fyrir sig ríkisstofnunum sem einhvers konar pólitískum einkaherdeildum sínum, nokkuð sem ótvírætt er slegið niður í úrskurði úrskurðarnefndarinnar.

###

Herra forseti. Ég er ánægður að heyra að hæstv. fjármálaráðherra skuli a.m.k. ljá máls á þessu, en tíminn er naumur og ég held að það væri mjög óráðlegt ef ríkisstjórnin færi þá leið að leyfa fluginu að leggjast af til að geta síðan metið hvort það sé ástæða til að reyna að koma því í gang aftur. Eins og ég nefndi áðan er miklu ódýrara að koma í veg fyrir tjón en að taka á tjóninu þegar það er orðið, og alls ekkert víst að þá tækist að koma fluginu aftur af stað.

Af því að hæstv. ráðherra nefndi hér flugfélagið sem á í hlut þá er það rétt sem hæstv. ráðherra segir að Covid setti auðvitað verulegt strik í reikninginn og stjórnvöld hafa stutt við önnur fyrirtæki sem urðu illa fyrir barðinu á því. En svo fékk þetta flugfélag nú kannski trakteringar frá stjórnvöldum ekki alls fyrir löngu sem gerðu stöðu þess erfiðari, þegar flugleyfum var breytt — hvað svo sem segja má um það.

Aðalatriðið er þetta og ég spyr hæstv. ráðherra: Er ekki rétt að bregðast við strax? Það er ekki ráð nema í tíma sé tekið.

###

Herra forseti. Nú er útlit fyrir að um mánaðamótin leggist af flug til og frá Húsavík, verði ekkert að gert. Þetta flug er þjóðhagslega hagkvæmt að mati nefndar sem vann skýrslu fyrir innviðaráðuneytið. Engu að síður hefur verkalýðsfélagið á staðnum, Framsýn, stutt þetta flug myndarlega en ríkissjóður ekki, þrátt fyrir að styðja ýmist annað flug. Flugið skiptir miklu máli, ekki bara fyrir Húsavík heldur nágrannabyggðir líka. Á þessu svæði hefur verið mikil uppbygging að undanförnu og er flugið nauðsynlegt til að sú uppbygging haldi áfram og ný bætist við, en einnig þurfa auðvitað íbúar svæðisins margir hverjir mjög á þessari þjónustu að halda, t.d. til að leita sér lækninga á höfuðborgarsvæðinu, í Reykjavík þar sem heilbrigðisþjónustunni hefur meira og minna verið þjappað saman á einn stað. Því hníga ýmis rök að því að réttlætanlegt sé fyrir ríkið að stíga þarna inn til að koma í veg fyrir tjón, til að koma í raun í veg fyrir meira efnahagslegt tjón sem ríkið ella sæti uppi með, því að það er alltaf dýrara að bæta tjónið en að koma í veg fyrir það. Byggðaráð Norðurþings hefur lagt til lausn um hvernig megi á átta mánuðum, með 15 millj. kr. ríkisstuðningi á mánuði í þessa átta mánuði, bjarga fluginu og gera það sjálfbært á nýjan leik. Þar með yrði flugið áfram liður í uppbyggingu, vexti og viðgangi verðmætasköpunar og framleiðslu á Húsavík og í nærsveitum og gæti áfram nýst íbúum svæðisins sem þurfa að leita sér þjónustu á höfuðborgarsvæðinu. Telur hæstv. fjármálaráðherra ekki fullt tilefni til að bjarga beinu flugi til og frá Húsavík?

###

Herra forseti. Góðir landsmenn. Þetta er nú meira ástandið. Eftir sex ár sitjum við enn uppi með ríkisstjórn sem var eingöngu mynduð um það að fólk gæti verið saman í ríkisstjórn og gengið á sterka stöðu ríkissjóðs á þeim tíma. Afleiðingarnar af þessari óhemju dýru pólitísku tilraun koma betur í ljós með hverjum mánuðinum og raunar hverri vikunni þessa dagana. Síðasta vor var þingið sent heim svo að stjórnin gæti ráðið ráðum sínum í sumar og nú við þingsetningu sáum við hvað kom út úr því. Ekki neitt.

Eftir stendur að flokkarnir eru til í að fórna öllu fyrir stjórnarsetu en engu fyrir stefnu sína og kosningaloforð. Gömlu vandræðamálin dúkka upp hvert af öðru, sum samfélagslega vafasöm, sum efnahagslegt óráð og sum ganga gegn fullveldi og sjálfsákvörðunarrétti landsins. Fjárlög eru kynnt á þann hátt að ríkisstjórnin hafi dottið í lukkupottinn því að ferðamenn og landsmenn að kaupa í kappi við verðbólguna hafi skilað svo miklum aukasköttum. En stjórnin ætli ekki að eyða öllum þessum peningum, bara hluta af þeim og það er kynnt sem aðhald. Um leið er kynnt nýtt Íslandsmet í ríkisútgjöldum og áframhaldandi hallarekstur. Á meðan eru skuldirnar orðnar svo miklar að það þarf að borga 90 milljarða bara í vexti. Það er u.þ.b. milljón krónur á hvert heimili að meðaltali, bara í vexti ríkisins. Það er álíka mikið og fer í öll samgöngumál, húsnæðisstuðning og löggæslu til samans. Næsta ríkisstjórn á víst að greiða niður skuldirnar nema hún verði svipuð og þessi, þá er það væntanlega þarnæsta ríkisstjórn.

Báknið stækkar og stækkar en ríkisstjórnin státar sig af því hvað henni hafi tekist að auka útgjöld til heilbrigðismála eða um þriðjung. Samt er heilbrigðiskerfið verr statt en þegar stjórnin tók við og biðlistarnir lengri.

Hvernig er hægt að eyða svona miklum peningum með svona litlum árangri? Það er vegna þess að ríkisstjórnin hugar aldrei að innihaldinu. Það er ekkert gert til að laga kerfin sjálf. Þess í stað er meiri peningum mokað í óleystan vanda og sjúklingar sendir til útlanda í þrefalt eða sexfalt dýrari aðgerðir en hér í stað þess að bæta kerfið hérna.

Þegar ríkisstjórnin tók við var Ísland land tækifæranna. Sumum þeirra hefur verið glutrað niður, önnur ekki nýtt. Það skiptir nefnilega máli hverjir stjórna og það er ekki bara best að kjósa þá sem vilja vera í ríkisstjórn, bara til að vera í ríkisstjórn.

En ætli ég segi þetta ekki gott af umræðu um ríkisstjórnina. Það er nefnilega þess virði að velta fyrir sér hvernig samfélagið hefði getað verið og gæti orðið með annars konar stjórnarfari. Við gætum hafa notað einstakt tækifæri sem gafst til að endurskipuleggja fjármálakerfið og koma á kerfi sem virkar betur fyrir almenning og fyrirtækin en það sem við búum við nú, auk þess t.d. að skila eignarhlut í ríkisbanka beint til eigendanna til jafns, til almennings í landinu. Það hefði verið hægt að innleiða hér húsnæðisstefna sem virkar — þá dettur mér í hug húsnæðisstefna Miðflokksins — og stuðla að því að fólk geti á ný eignast eigið húsnæði fremur en að hverfa alfarið frá séreignarstefnunni. Það hefði mátt haga ríkisfjármálunum þannig að verðbólga og þar með vextir séu ekki fóðraðir af gríðarlegum ríkisútgjöldum og síhækkandi gjaldtöku og öðrum álögum ríkisins. Við værum núna u.þ.b. eða gætum verið að opna stórglæsilegt og nútímalegt þjóðarsjúkrahús við Vífilsstaði eða í Keldnalandi fremur en að horfa upp á steinsteypustabbana sem skyggja á Landspítalann og raunar miðbæinn allan. Við gætum haft heilbrigðiskerfi sem virkar eins og Birni Zoëga tókst að skapa með endurskipulagningu kerfisins á Karólínska sjúkrahúsinu.

Það sama á við um menntakerfið. Nú gætu stórir árgangar iðnnema verið að útskrifast, fólk sem í hundraðavís fékk ekki skólavist en gæti nú verið að hefja verðmætasköpun fyrir fjölskyldur sínar og samfélagið. Bændur sem halda uppi byggð,  framleiðslu fyrir okkur á mat, spara gjaldeyri og tryggja öryggi samfélagsins gætu fjárfest og unnið sín störf í vissu þess að stjórnvöld stæðu með greininni í stað þess að finna stöðugt upp nýjar leiðir til að gera bændum lífið leitt. Og við gætum verið að nýta meira af hinni óbeisluðu umhverfisvænu orku til að standa undir orkuskiptum og nýrri framleiðslu, nokkuð sem er ekki í boði nú. Við gætum jafnvel verið að leita að orkunni sem heimurinn þarf og má ekki nefna. Ég hef fulla trú á því að íslenska gasið sé best. Við gætum staðið vörð um fullveldi landsins og yfirráð okkar yfir orkumálum og gjaldtöku. Við gætum innleitt hvetjandi stefnu sem fær Ísland allt til að virka sem eina öfluga heild. Sú stefna er til og þið vitið hvar.

Í samgöngumálum gætum við ráðast í hagkvæmar og mikilvægar framkvæmdir sem hafa beðið von úr viti í stað þess að ráðherrar leyfi borgarstjórn Reykjavíkur að ráða för og rukki svo alla landsmenn fyrir gæluverkefni Samfylkingarinnar í Reykjavík.

Loks gætum við lært af reynslu annarra Norðurlanda og raunar Evrópu allrar og náð stjórn á landamærunum og hælisleitendamálum, hjálpað fleirum í raunverulegri neyð víða um lönd í stað þess að ýta undir stjórnleysi og setja samfélagið allt úr skorðum. Um leið gætum við rétt hlut íslenskra lífeyrisþega og annarra sem hallar á hér á landi.

Sé þetta allt gert af skynsemi þá gætum við um leið greitt niður skuldir svo ekki stór hluti af tekjum íslensks almennings renna í það að greiða vexti ríkisins.

Ótal margt fleira mætti nefna og þið vitið hvað þarf til að hlutirnir breytist. Því hvet ég forystufólk stjórnarflokkanna til að frelsa flokkana sína svo þeir geti fundið sjálfa sig á ný. Það er komið nóg af þessari óheillatilraun.

###
