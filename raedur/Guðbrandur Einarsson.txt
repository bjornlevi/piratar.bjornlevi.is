
Virðulegur forseti. Ég vil byrja á því að þakka fyrir þessa mikilvægu skýrslu sem er mjög athyglisverð og nauðsynleg fyrir okkur til að læra af. Þetta er fyrir margra hluta sakir áhugaverð umræða sem hér á sér stað. Hér ræðum við skýrslu að ósk stjórnarþingmanns um það hvernig ríkisstjórnin sjálf hefur gullhúðað regluverk EES án þess að fram hafi farið nokkur umræða eða að um það hafi verið upplýst. Það mætti svo sem lýsa þessu sem einhvers konar stöðumati ríkisstjórnarinnar sjálfrar á því hvernig hún hefur sjálf að eigin frumkvæði flækt regluverk Evrópusambandsins. Samkeppnishæfni Íslands er eitt mikilvægasta viðfangsefni okkar allra. Við erum í stöðugri samkeppni við önnur lönd um lífsgæði og tækifæri og það er óumdeilt að EES-samningurinn færði okkur nákvæmlega þetta; aukin lífsgæði og tækifæri. Hann hefur verið rót hagsældar á Íslandi en honum fylgir líka sú krafa að við innleiðum samevrópskt regluverk til að einfalda og samræma það umhverfi sem fólk og fyrirtæki búa við, alveg eins og ef þú gengur í kór er gerð sú krafa að þú syngir sama lag og aðrir.

Tilskipanir og reglugerðirnar sem við tökum upp eiga það sammerkt að hafa jákvæð áhrif á réttindi okkar, viðskiptahagsmuni og samfélagið í heild. Án samningsins um Evrópska efnahagssvæðið stæðum við ekki jafn framarlega og við gerum nú. Síðan er það þannig að hverju ríki er nokkuð frjálst að ganga lengra þegar sérstakur áhugi er fyrir því eða einhverjar aðstæður kalla á það. Ríki mega yfirleitt herða kröfur við innleiðingu ef þau telja það vera í samræmi við hagsmuni sína. Hér virðist sú leið hins vegar vera farin algerlega óháð nokkru hagsmunamati. Sjálfstæðisflokkurinn ásamt öðrum stjórnarflokkum hefur aftur og aftur ákveðið að nota þetta frelsi til að gera regluverkið þyngra og flóknara. Líkt og þegar hefur verið nefnt, og ég tek undir, er mun nærtækara að kalla þetta blýhúðun en gullhúðun og blýhúðunarblæti íslenskra stjórnvalda, sem þrengir að almenningi og fyrirtækjum, er oft og tíðum varhugavert. Þungt og flókið regluverk veldur bæði töfum og auknum kostnaði á hverju einasta stigi samfélagsins og atvinnulífsins og skilar sér að lokum í auknum kostnaði fyrir heimili landsins. Það er bara rosalega mikið hagsmunamál að aflétta þessum auknu byrðum. En þetta er hins vegar pólitísk ákvörðun sem stjórnarflokkarnir meðal annarra bera ábyrgð á. Þessi skýrslubeiðni er þó vísbending um að þeir séu að vakna eftir áralangan svefn; tala nú um að gullhúðun sé með öllu ótæk og láta eins og þeir hafi ekki komið nálægt henni. Það er erfitt að ímynda sér að þingmenn meiri hlutans ætli núna að slá sig til riddara og berjast gegn blýhúðuninni sem þeir bera sjálfir ábyrgð á.

Virðulegur forseti. Viðreisn vill auka samkeppnishæfni Íslands. Það er alveg skýrt. Viðreisn vill byggja undir frjótt atvinnulíf og sterka innviði. Það verður m.a. gert með einföldun regluverks. Þess vegna styðjum við að sjálfsögðu þá vegferð að taka nú upp strokleðrið og þurrka út blýið. En þingmenn Sjálfstæðisflokksins ættu nú ekki að láta eins og þeir séu að taka til eftir einhverja aðra en sína eigin ríkisstjórn. Svo virðist sem kapphlaup sé farið af stað í þeim flokki við að tala um vandann sem blýhúðunin hefur skapað og hversu mikilvægt það er að koma henni frá. Það er auðvitað atvinnuskapandi að skrifa um það skýrslu í umhverfisráðuneytinu á sama tíma og hæstv. utanríkisráðherra hefur skipað starfshóp um málið. Hreinlegast hefði samt verið að sleppa því bara að blýhúða löggjöfina okkar með þessum hætti. En þetta er auðvitað ákveðin atvinnustefna, að búa fyrst til vandamál til að búa til störf fyrir fólk og leysa svo þau vandamál sem maður sjálfur bjó til. Það er líka áhyggjuefni hversu langan tíma innleiðingarnar taka hjá ríkisstjórninni. Blýhúðunin er hluti af þeim vanda en hún skýrir samt ekki tregðuna, t.d. í kringum orkupakkann fræga og núna bókun 35. Þær tafir skrifast á innri deilur stjórnarflokkanna.

Virðulegur forseti. Það liggur fyrir, þrátt fyrir það sem sumir þingmenn vilja halda fram, að blýhúðunarvandinn kemur ekki frá Brussel. Vandinn er að öllu leyti heimatilbúinn. Eins og fram kemur í þessari skýrslu eru rúmlega 40% þeirra tilskipana sem hafa verið innleiddar frá EES í ráðuneyti umhverfismála gullhúðuð. Ætla má að önnur ráðuneyti séu á svipuðu róli. Hvernig mun ríkisstjórnin bregðast við? Ætlar hún að skipa fleiri starfshópa? Þegar við bætum við regluverk sem kemur frá EES er ekki lengur hægt að ganga út frá því að fólk og fyrirtæki séu jafnsett hér og annars staðar. Þau líta á þunglamalegar, flóknar og stífar reglur sem stein í götu sinni og sleppa því frekar að koma og hefja hér starfsemi. Við í Viðreisn fögnum að sjálfsögðu öllum skrefum í þá átt að aflétta þessum auknu byrðum og hvetjum hæstv. ráðherra til dáða að létta á blýinu sem skapað hefur verið á vakt þessarar ríkisstjórnar.

Það er svo sérstakt áhyggjuefni, sem fram kemur í skýrslunni, að oft sé ekki tekið fram með skýrum hætti í greinargerð innleiðingarfrumvarpa að þau hafi verið gullhúðuð. Almenningur getur því ekki séð að lögin hér séu óþarflega íþyngjandi og andstæðingar Evrópusamstarfs benda á Brussel sem sökudólg þegar ábyrgðin liggur hjá ríkisstjórninni á hverjum tíma. Það er áhyggjuefni að framkvæmdarvaldið búi svo um hnútana og veiti vatni á myllu þeirra sem vilja nýta sér í pólitískum tilgangi að grafa undan einum mikilvægasta samningi Íslands.

Viðreisn styður tillögu sem fram kemur í skýrslunni um að framvegis verði sérstakur kafli í innleiðingarfrumvörpum þar sem skilmerkilega er gert grein fyrir og rökstutt þegar gengið er lengra en felst í lágmarkskröfum viðkomandi EES-gerðar og sömuleiðis ef vikið er frá meginreglunni um hrein innleiðingarfrumvörp. Við tökum undir eftirfarandi orð, með leyfi forseta:

„Slíkt […] verklag er til þess fallið að fyrirbyggja tortryggni og stuðla að skilvirkara og vandaðra innleiðingarferli.“

Ég vil að lokum, virðulegi forseti, fagna því að þessi skýrsla sé fram komin. Ég þakka hæstv. ráðherra fyrir að leggja hana fyrir þingið. Í henni er að finna ábendingar sem við eigum að geta lært af og tileinkað okkur, þ.e. ef vilji er til þess.

###

Virðulegur forseti. Fyrrverandi nefndarmaður í peningastefnunefnd Seðlabanka Íslands, Gylfa Zoëga, var í athyglisverðu viðtali á Eyjunni fyrir nokkru. Þar lét hann m.a. þessi orð falla, með leyfi forseta:

„Krónan er samkeppnishindrun. Þú hefur tryggingastarfsemina, þú hefur bankastarfsemina. Það er alls staðar renta í þessu hagkerfi sem fólk fær. Það er jákvætt þegar renta verður til eins og þegar Apple býr til síma, þá verður til renta af því að þeir eru með besta símann. En það er ekki jákvætt að það sé til renta vegna þess að það er engin samkeppni vegna þess að þú ert í svo lokuðu hagkerfi að enginn vill vera hérna og þú ert með gjaldmiðil sem er svona sveiflukenndur.“

Þetta eru stór orð frá manni sem þekkir íslenskt hagkerfi út og inn. Það er ekki hægt að lesa neitt annað út úr orðum hans en að íslenska krónan sé í raun ónothæf fyrir aðra en þá sem eiga fyrirtæki sem þrífast vel í skjóli fákeppni. Fyrirtækin sem þrífast í slíku skjóli eru nokkur og samráð þeirra hefur kostað íslenskan almenning tugi milljarða í formi hærra vöruverðs en ekki síður vegna aukinnar verðbólgu sem stóraukið hefur greiðslubyrði íslenskra heimila. Það sást bersýnilega í samráði skipafélaganna. Það skiptir heldur ekki miklu máli við hvaða tryggingafélag þú átt viðskipti við né heldur í hvaða banka þú leggur inn í launin þín. Kjörin eru alltaf sambærileg. Hvaða erlenda tryggingafélag eða banki ætti að vilja hefja hér starfsemi þegar gjaldmiðillinn sveiflast eins og strá í vindi og fyrirsjáanleikinn er enginn? Hvaða langtímafjárfestir ætti að vilja koma hingað í skugga áhættu, bæði af gengissveiflum og gjaldeyrishöftum? Hver er kostnaðurinn við krónuna þegar þú tekur með í reikninginn að hún er samkeppnishindrun sem ýtir burt erlendri fjárfestingu og verndar fákeppni?

###

Virðulegur forseti. Ég þakka hæstv. ráðherra fyrir svarið. Sveitarfélögin óttast afleiðingarnar. Þegar ríkið ákveður að setja verkefni á sveitarfélögin sitja þau undantekningarlaust uppi með stærri bita en gert var ráð fyrir. Hvað gerist að fjórum árum liðnum þegar sveitarfélögin verða skilin eftir með þessa aðgerð sem ógerningur er að draga til baka? Á eftir þessum kjarasamningi kemur nýr kjarasamningur og hvað þá? Ætlar ríkið að halda áfram að borga 75% af skólamáltíðum til eilífðarnóns? Mér finnst erfitt að sitja undir því að vita nákvæmlega ekki neitt hvað ríkissjóður ætlar að gera í þessum kjarasamningi. Sveitarfélögin hafa verið að verðleggja þá kröfu sem þau eru að leggja á ríkið og mér skilst að hún sé 25 milljarðar. Ég veit ekki hvort þetta sé viðbót, að við séum þá að tala um 30 milljarða. Það hefur engin kynning farið fram á þessu og ég velti fyrir mér hvernig þetta getur samræmst því að skuldsetja ríkissjóð eða hvort ráðherra sé yfir höfuð tilbúin  með einhverjar mótvægisaðgerðir til að mæta þessum auknu útgjöldum sem við stöndum frammi fyrir til viðbótar við ýmsa aðra áraun sem við erum að takast á við þessa dagana.

###

Virðulegur forseti. Í gær leit út fyrir að kjarasamningar næðust milli breiðfylkingarinnar svokölluðu og Samtaka atvinnulífsins. Það mátti hins vegar heyra á formanni Starfsgreinasambandsins í morgunfréttum að nú hverfðist allt um ókeypis skólamáltíðir, að ekki yrði skrifað undir kjarasamning nema öll sveitarfélög samþykki að taka þátt í niðurgreiðslu þeirra, sem þau hafa mörg verið treg til að samþykkja. Ég fagna því að verið sé að landa kjarasamningi en ég skil líka á sama tíma tregðu sveitarfélaganna þar sem ég hef bæði starfað innan verkalýðshreyfingarinnar og á sveitarstjórnarstiginu. Í mínum huga ætti ákvörðun um veitta þjónustu að vera á borði kjörinna fulltrúa í sveitarstjórnum. Það hefur lengi verið umdeilt hvort skólamáltíðir eigi að vera fríar og það hlýtur að vera umhugsunarefni fyrir kjörna fulltrúa að nú sé verið að taka fram fyrir hendurnar á þeim. Í mínum huga hefði verið eðlilegra að krefjast enn frekari lækkunar gjaldskrár. Þannig væri dregið úr verðbólguþrýstingi og möguleikum á lækkun vaxta sem hefur samkvæmt minni upplifun verið helsta viðfangsefni þessara kjarasamninga. Hingað til hefur verið rætt um að ríkið kæmi inn með fjármuni í tilfærslukerfin, eins og vaxtabætur og húsnæðisstuðning, en krafan um fríar skólamáltíðir virðist hafa komið fram á seinni stigum. Þessi aðgerð mun auðvitað gagnast þeim sem eiga börn í grunnskóla en það eiga bara ekki allir börn í grunnskóla og munu þar af leiðandi ekki fá það sama út úr þessum kjarasamningi. Ég geri ráð fyrir að hæstv. fjármálaráðherra aðhyllist þá skoðun að það sé ekki til neitt sem heitir frír hádegismatur. Ég vil því spyrja hæstv. ráðherra um sýn hennar á þessar kröfur og hvort hún sé sammála eða skilji tregðu sveitarstjórnarfólksins úr hennar eigin flokki.

###

Virðulegur forseti. Ég heyrði það á hæstv. fjármálaráðherra að hann er ekki sáttur við mig. Ég græt það svo sem ekkert. Ég hef lagt það í vana minn að reyna að hlusta á þá skjólstæðinga sem ég er að vinna fyrir og þess vegna hef ég tekið þessa afstöðu. Ef fyrir hefði legið sú umgjörð sem á að skapa fyrir ákveðna hópa í Grindavík á fundum samstarfsnefndarinnar þá hefði afstaða mín verið allt önnur. Að því sögðu þykir mér miður að verið sé að fella þessa breytingartillögu, sem var gert áðan, en vil taka það fram að þrátt fyrir það er málið þannig úr garði gert að það er verið að hjálpa ýmsum, búa til réttarbætur sem skipta marga miklu máli. Það er verið að bæta við fólki sem er með kaupréttarsamninga, verið er að lengja tímabilið og veita fólki frekara ráðrúm til að ganga að þessum skilmálum. Að því sögðu lýsi ég vonbrigðum með að þessar breytingartillögur hafi ekki verið samþykktar.

###

Virðulegur forseti. Við í þessum svokallaða samstarfshópi fengum að líta þetta frumvarp augum uppi í ráðuneyti fyrir tveimur vikum síðan og þá náðist ágæt sátt um að brunabótamatið skyldi vera 95%. Þegar málið var síðan tekið til nefndar kom í ljós að fleiri hundruð Grindvíkingar stóðu fyrir utan þetta. Þeir gátu ekki mátað sig inn í þetta frumvarp sem hér er til afgreiðslu. Að mestum hluta er þetta ungt fólk sem segir mér og segir öðrum að eign þess í húsnæðinu sínu í Grindavík hverfi við þetta frumvarp. Það er af þeirri ástæðu að mér finnst bara eðlilegt að við þingmenn hlustum á þær umsagnir sem berast okkur og af þeirri ástæðu tók ég ákvörðun um að leggja fram breytingartillögur, af því að ég tel eðlilegt að við hlustum á raddir fólksins.

###

Virðulegur forseti. Við þurfum auðvitað alltaf að spyrja okkur að því hvaðan peningarnir eigi að koma. Á að taka lán, á að auka tekjur með skattheimtu, á að hagræða? Ríkisstjórnin hefur valið þá leið að fara inn í náttúruhamfaratryggingarsjóð, sem í eru ekki hennar peningar, og sælast þar í 15 milljarða. Þetta hefur ríkisvaldið verið að gera og ekki bara gagnvart náttúruhamfaratryggingarsjóði, sem það ætlar að taka 15 milljarða út úr núna. Ég þekki það hafandi setið í stjórn Atvinnuleysistryggingasjóðs í mörg ár að hann var tæmdur inn í ríkissjóð og eftir situr stjórn Atvinnuleysistryggingasjóðs og bíður bara eftir úthlutun frá fjármálaráðherra, hvað sé til skiptanna í atvinnuleysistryggingar á Íslandi. Þetta er eitthvað sem við hljótum að gera athugasemdir við. Ég er reyndar svo upptekinn af hinni hliðinni á málinu, frekar en fjármögnuninni, en við getum líka nefnt að það gæti verið betra fyrir ríkið að taka innlent lán heldur en erlent lán. Þá er minni hætta á að við séum að auka peningamagn í umferð. Það er þá kannski verið að taka einhverja peninga sem annars hefðu farið í umferð annars staðar en með því að taka erlent lán erum við að sjálfsögðu að bæta peningum í pottinn. Ég held því að það væri rétt að skoða þann möguleika, að í stað þess að taka erlent lán myndum við taka innlent lán. En mér finnst skrýtið að við séum að nota náttúruhamfaratryggingarsjóð með þessum hætti af því að við vitum ekki heldur hver endirinn verður á þessum hamförum og við vitum heldur ekki hvort það verða aðrar hamfarir sem fara í gang á sama tíma. Það er komið tjón þarna upp á 10–15 milljarða nú þegar, 15 milljarðar út úr sjóðnum, og hann á 60. Maður aður veltir fyrir sér: Í hvaða stöðu verður náttúruhamfaratryggingarsjóður í framhaldinu?

###

Virðulegi forseti. Ég vil þakka hv. þingmanni fyrir hennar andsvar. Já, þetta er réttlætismál á milli kynslóða eins og hún réttilega segir. Það er slæmt að skilja unga fólkið okkur eftir sem er að hefja sinn búskap, er kannski búið að stofna fjölskyldu, búið að koma sér fyrir uppi í Grindavík og á góða möguleika á ágætisafkomu og ágætislífi þar miðað við stöðuna eins og hún var fyrir 10. nóvember. En nú er allt farið. Nú er allt hrunið. Þá veltir maður fyrir sér möguleikunum, fyrir utan það andlega ástand sem fólk er að upplifa bara vegna fjárhagsáhyggna, óvissu um framtíðina, búið að missa vinnuna; hvar á ég að koma barninu mínu í skóla, ég get ekki keypt mér hús fyrir þann pening sem ég fæ út úr þessu. Við hljótum að þurfa að spyrja okkur þessara spurningar af því að við erum ekki bara að horfa á einhverjar tölur á blaði. Við erum að tala um þúsundir einstaklinga sem eiga þarna í hlut. Mér finnst það vera mergur málsins: Hvernig ætlum við að ná utan um hópinn sem á um sárt að binda eftir þessar miklu hamfarir sem dunið hafa yfir í Grindavík? Það hlýtur að vera meginmarkmið okkar hér á þingi og vera okkar ábyrgð.

###

Hinn 10. nóvember 2023 var neyðarstigi lýst yfir í Grindavík og bærinn var rýmdur. Íbúar bæjarins hafa síðan þurft að lifa í mikilli óvissu um framtíð sína og enn sér ekki fyrir endann á raunum þeirra. Frumvarp þetta er lagt fram í þeirri umleitan ríkisstjórnarinnar að „verja fjárhag og velferð íbúa“ bæjarins, svo vísað sé til markmiðsákvæðis laganna. 1. minni hluti tekur undir þetta markmið. Það er mikilvægt að verja fjárhag og velferð íbúanna. Frumvarpið er þó því marki brennt að það hjálpar einungis hluta íbúanna og í raun bendir allt til þess að það bæti ekki stöðu þeirra bæjarbúa sem mest þurfa á stuðningi að halda.

Einungis tveimur vikum eftir að eldgos hófst í Heimaey, 23. janúar 1973, lagði forseti sameinaðs þings fram frumvarp sem fól meðal annars í sér stofnun Viðlagasjóðs. Hlutverk sjóðsins var að bæta fólki tekjumissi og eignatjón af völdum náttúruhamfaranna. Tveimur mánuðum eftir upphaf gossins í Heimaey var hafin uppbygging á viðlagasjóðshúsum. Til samanburðar eru nú meira en þrír mánuðir liðnir frá rýmingu Grindavíkurbæjar og viðbrögð ríkisstjórnarinnar hafa því miður verið bæði fálmkennd og ómarkviss.

Viðreisn leggur áherslu á að frumvarp þetta verði nýtt til að rétta hlut Grindvíkinga og gera þá tjónlausa vegna þeirra jarðhræringa og eldsumbrota sem dunið hafa yfir.

Í frumvarpinu kemur fram að greiðsla fyrir íbúðarhúsnæði skuli nema 95% af brunabótamati á kaupdegi að frádregnum áhvílandi veðskuldum og greiddum vátryggingarbótum frá Náttúruhamfaratryggingu Íslands. Líkt og gildir um mörg sveitarfélög á landsbyggðinni er ekki í öllum tilvikum samræmi milli brunabótamats og markaðsvirðis húsnæðis í Grindavík.

Í bænum er nokkur fjöldi stórra eldri húsa þar sem brunabótamat er mun hærra en fasteignamat og jafnvel enn hærra en söluverð sömu eða sambærilegra húsa síðustu mánuðina fyrir rýmingu bæjarins. Eitt slíkt hús var til dæmis selt á um 90 milljónir króna árið 2023 á sama tíma og brunabótamat þess er um 150 milljónir króna. Eigendur þess geta vænst þess að fá húsið keypt af ríkinu á verði sem er 52.500.000 kr. hærra en kaupverðið sem þeir greiddu fyrir nokkrum mánuðum síðan.

Á sama tíma hefur verið hröð uppbygging smærri íbúða í bænum þar sem brunabótamat er lægra en fasteignamatið. Ung fjölskylda sem keypti sér sína fyrstu íbúð í nýbyggðu raðhúsi á 57 millj. kr. með 85% láni árið 2023, þar sem fasteignamat er 55 millj. kr. en brunabótamat 50 millj. kr., hefur með þessari ráðstöfun ríkisstjórnarinnar tapað allri útborgun sinni í fasteigninni og milljón krónum til viðbótar. Tjón margra annarra fyrstu kaupenda er að sögn svipað og jafnvel meira.

Hér er mismunurinn augljós og þessi mismunur hefur verið gagnrýndur af fjölda Grindvíkinga. Fyrirséð er að einhverjir bæjarbúar muni fá tjón sitt bætt að fullu, og rúmlega það, á meðan aðrir munu fara út af fasteignamarkaði með neikvætt eigið fé. Þar hallar sérstaklega á kaupendur smærri og ódýrari íbúða, sem í flestum tilvikum eru ungt fólk, tekjulágir einstaklingar og eldri borgarar sem hafa minnkað við sig. 1. minni hluti telur mikilvægt að orðalagi frumvarpsins verði breytt þannig að komið verði til móts við ólíka stöðu bæjarbúa og þeir íbúar Grindavíkur sem búa í fasteignum þar sem brunabótamat er undir markaðsverði verði ekki skildir eftir.

Fyrsti minni hluti leggur því til breytingu á frumvarpinu þess efnis að í stað þess að greiðsla fyrir íbúðarhúsnæði nemi 95% af brunabótamati muni hún nema áætluðu markaðsverði á kaupdegi sem reiknað skuli líkt og jarðfræðilegir atburðir svæðisins, þ.e. jarðhræringar og eldsumbrot, hafi ekki átt sér stað. Með áætluðu markaðsverði er vísað til orðalags sem þegar er að finna í 2. mgr. 3. gr. frumvarpsins varðandi íbúðarhúsnæði í smíðum. Þar segir:

„Ef brunabótamat íbúðarhúsnæðis eða áætlað endurstofnverð miðað við byggingarstig íbúðarhúsnæðis í smíðum er greinilega hærra en áætlað markaðsverð þess hinn 9. nóvember 2023 skal fjárhæð greiðslu nema slíku markaðsverði [...]“.

Í frumvarpinu er með öðrum orðum þegar gert ráð fyrir að unnt verði að áætla markaðsverð húsnæðis og leggur 1. minni hluti því til að það verði látið gilda um öll íbúðarhús bæjarins. Til þess að áætla markaðsverð líkt og jarðfræðilegir atburðir svæðisins hafi ekki átt sér stað er hægt að taka mið af verðþróun í nágrannasveitarfélögum Grindavíkurbæjar á Suðurnesjum og Suðurlandi síðastliðna þrjá mánuði.

Í frumvarpinu kemur fram að fasteignir sem keyptar verða skuli hafa verið í þinglýstri eigu einstaklings 10. nóvember 2023 sem jafnframt var með skráð lögheimili í húsnæðinu. Undanþága frá þessu er veitt ef „tímabundnar aðstæður skýra að viðkomandi hafi ekki verið með skráð lögheimili í íbúðarhúsnæðinu“.

Að mati 1. minni hluta er hér um afar íþyngjandi kröfu að ræða. Skilyrðið um tímabundnar aðstæður gerir það til dæmis að verkum að eldra fólk í dvalarrýmum sem ekki hefur selt íbúðarhúsnæði sitt mun ekki fá það bætt, enda er það ekki tímabundin ráðstöfun að flytja á dvalar- eða hjúkrunarheimili fyrir aldraða.

Skilyrðið um lögheimili gerir það síðan að verkum að fólk sem hefur keypt aðra íbúð en það býr í fær hana ekki bætta. Þar geta margvíslegar aðstæður búið að baki. Til dæmis getur fólk hafa lagt sparnað sinn til efri áranna í fasteignakaup, það getur verið að byggja sér húsnæði og það getur hafa keypt íbúð með eða fyrir börnin sín. Í öllum tilvikum getur fólk hafa stækkað fasteignalánin sín eða tekið ný lán með veði í húsnæði sínu til að fjármagna slík kaup. 1. minni hluti hefur heyrt frá Grindvíkingum sem hafa með slíkum kaupum rýrt eignarhlut húsnæðis síns svo mikið að þótt ríkið kaupi húsnæðið sem það á lögheimili í þá muni greiðslan ekki duga fyrir útborgun við kaup íbúðar utan Grindavíkur. Þeir einstaklingar og fjölskyldur munu því, þrátt fyrir fögur markmið ríkisstjórnarinnar, hrekjast út af fasteignamarkaði og enda á leigumarkaði.

Fyrsti minni hluti leggur því til að skilyrðið um lögheimili eiganda húsnæðis verði fellt brott úr frumvarpinu.

Í nefndaráliti meiri hluta efnahags- og viðskiptanefndar kemur fram að fjármálaráðuneyti hafi upplýst nefndina um að Seðlabanki Íslands hafi til skoðunar hvort fyrstu kaupendum sem selja húsnæði sitt á grundvelli frumvarps þessa verði veitt við kaup á öðru húsnæði undanþága frá greiðslubyrðarhlutfalli líkt og þeir væru enn að kaupa sína fyrstu eign. Að mati 1. minni hluta er ekki fullnægjandi að þetta verði einungis skoðað heldur verður að tryggja það að ungt fólk sem nýlega hefur keypt sína fyrstu eign beri ekki skarðan hlut frá borði í kjölfar náttúruhamfaranna. Það gerist síðan eftir að nefndarálitið var sent frá mér að Seðlabankinn bregst við í morgun en þá var of seint fyrir mig að breyta þessu ákvæði í lögunum. Ég fagna því að sjálfsögðu að Seðlabankinn hafi brugðist við. Þar vísar 1. minni hluti m.a. til rökstuðnings sem kemur fram í erindi stjórnmálahreyfingarinnar Rödd unga fólksins. Í erindinu er einnig gerð krafa um að fyrstu kaupendum verði áfram veitt heimild til lántöku sem nemur 85% af kaupverði fasteignar, afsláttur af fasteignagjöldum og heimild til að nýta viðbótarlífeyrissparnað skattfrjálst við útborgun eða sem greiðslu inn á lán. Tekur 1. minni hluti undir þessar kröfur. Og eins og ég segi brást fjármálastöðugleikanefnd Seðlabanka við þessu erindi í morgun og veitti heimild til að gera þetta með þessum hætti.

Í frumvarpinu kemur einnig fram að aðeins einstaklingum sé veitt heimild til að óska þess að íbúðarhúsnæði þeirra verði keypt. Þetta undanskilur mikilvægan hóp eigenda íbúðarhúsnæðis í Grindavík, þ.e. félög sem hafa keypt íbúðarhúsnæði til útleigu. Óháð því hvort leigufélag sé óhagnaðardrifið eða rekið í hagnaðarskyni er fyrirséð að kostnaðinum vegna þess tjóns sem rýming bæjarins hefur valdið verði velt yfir á aðra leigjendur sömu félaga. Það mun þýða aukinn húsnæðiskostnað fólks sem býr í leiguhúsnæði víðs vegar um landið. Þetta undanskilur líka félög sem hafa staðið í uppbyggingu í bænum sem ekki eru öll umsvifamikil í byggingargeiranum. 1. minni hluti veit til þess að einyrkjar standi að uppbyggingu í Grindavík í gegnum félag og að þeir hafi lagt bæði fjármuni, tíma og vinnu í verkið en muni nú standa eftir með tvær hendur tómar, verði frumvarpið óbreytt að lögum.

Því leggur 1. minni hluti til að frumvarpið nái til jafns til íbúðarhúsnæðis sem sé í eigu einstaklinga og lögaðila. Með þeirri breytingu verður jafnframt óþarft að veita sérstaka undanþágu fyrir dánarbú, enda eru dánarbú lögaðilar í skilningi laganna.

Í breytingartillögum meiri hluta nefndarinnar er lagt til að frestur íbúa til að óska eftir sölu verði framlengdur til 31. desember 2024 og að forgangsréttur þeirra verði þrjú ár en ekki tvö. Þá leggur meiri hlutinn til að búseturétthafar njóti sama réttar og eigendur íbúðarhúsnæðis. Undir þessar breytingar tekur 1. minni hluti.

Með hliðsjón af framangreindu leggur 1. minni hluti því til eftirfarandi breytingu:

1.   Við 1. gr.

a.   Í stað orðanna „verja fjárhag og velferð“ í 1. mgr. komi: rétta hlut.

b.   3. mgr. orðist svo:           Fasteign sem ætluð er til íbúðar og keypt er á grundvelli laga þessara skal hafa verið í þinglýstri eigu einstaklings eða lögaðila hinn 10. nóvember 2023.

c.   Orðin „og er í eigu einstaklinga“ í 4. mgr. falli brott.

2.   Við 3. gr.

a.   Í stað orðanna „95% af brunabótamati á kaupdegi“ í 1. málsl. 2. mgr. komi: markaðsverði þess á kaupdegi sem áætla skal líkt og jarðfræðilegir atburðir svæðisins hafi ekki átt sér stað.

b.   Í stað orðanna „95% af“ í 2. málsl. 2. mgr. komi: fullu.

Virðulegur forseti. Eins og ég hef rakið í nefndaráliti þá tel ég ekki ásættanlegt að miðað sé við brunabótamat. Það nær engan veginn utan um alla þá sem þurfa að losa um eign sína í Grindavík til að fjárfesta annars staðar. Margir hafa nefnt að miða ætti við brunabótamat eða fasteignamat eftir því hvort er hærra. Það hef ég einnig gert en eftir að hafa ígrundað hlutina betur tel ég eðlilegast og réttast að miðað sé við markaðsvirði eigna eins og það var áður en þessir atburðir áttu sér stað. Það væri a.m.k. raunhæfari mælikvarði en eingöngu brunabótamatið sem hyglir mörgum en skilur aðra eftir í sárum. Það má spyrja um möguleika þeirra sem skildir verða eftir í framhaldinu. Margar af þeim minni eignum sem voru til sölu í Grindavík voru seldar á verði langt umfram brunabótamat sem í flestum tilfellum var talsvert lægra en fasteignamatið.

Mig langar, virðulegur forseti, að lýsa slíku dæmi. 80 fermetra íbúð var keypt á 57 milljónir. 15% útborgun var því 8.550.000 kr. Hugsanlega var þetta persónulegur sparnaður eða séreignarsparnaður sem var nýttur í útborgun. Lánið verður því 48,5 millj. kr. Brunabótamat þessarar eignar er 50 milljónir og 95% af því væru þá 47,5 milljónir. Þessi unga fjölskylda hefur því tapað allri sinni útborgun og skuldar tæplega milljón til viðbótar þar sem uppkaupin duga ekki einu sinni til að greiða upp áhvílandi lán. Hvernig getur fjölskylda farið inn á annan og dýrari íbúðamarkað annars staðar þegar ekkert eigið fé er til staðar? Það var skilið eftir í Grindavík í íbúð sem ríkið mun eiga. Eini möguleikinn er því að fara inn á bilaðan leigumarkað þar sem frumskógarlögmálið eitt gildir nema viðkomandi sé svo heppinn að komast inn í leiguíbúð hjá Bríeti. Þetta er ekki versta dæmið sem ég hef heyrt, virðulegi forseti. Því miður eru mörg svona dæmi. Besti kosturinn gæti kannski verið að bara selja ekki og láta bankann hirða eignina, þ.e. ef viðkomandi er ekki í persónulegum ábyrgðum. Fyrir aðila í þessari stöðu eru allir möguleikarnir vondir og þýða í raun ekkert annað en eignaupptöku. Þá eru margir eldri borgarar í vondri stöðu eftir að hafa selt stærri eign og keypt tvær minni. Þeir eiga ekki samkvæmt þessu frumvarpi að fá bætur fyrir báðar sínar eignir.

Virðulegi forseti. Mig langar til að nefna aðeins frekar dánarbú sem komu inn í frumvarpið eftir það var lagt fram upphaflega. Samkvæmt skilningi laganna er dánarbú lögaðili og ætti því ekki að falla undir þetta frumvarp. Yfirmarkmið þessa frumvarps gengur út á að bjarga heimilum fólks en dánarbú eru ekki heimili. Það býr enginn í dánarbúi þó svo að einhver geti búið í eign sem dánarbú á. Slíkt gildir einnig um aðra lögaðila og þess vegna ætti þetta frumvarp einnig að ná til annarra lögaðila. Þegar skoðaðar eru íbúðir í eigu lögaðila kemur í ljós að u.þ.b. 40% þeirra er í félagslegri eigu, þ.e. nýttar fyrir einstaklinga með lægri tekjur og fjölskyldur í viðkvæmri félagslegri stöðu. Grindavíkurbær á t.d. 45 félagslegar íbúðir, Búmenn eiga 30 raðhús sem eru fyrst og fremst nýtt af eldra fólki með kaupréttarfyrirkomulagi, Bjarg, sem er félag í eigu stéttarfélaganna sem byggir og leigir til tekjulægri einstaklinga, á 10 íbúðir og Brynja, félag sem byggir fyrir fatlað fólk, á þrjár íbúðir.

Sú breyting hefur orðið á frumvarpinu að greiða á út kaupréttinn til þeirra sem eiga hann — mínus 5% að sjálfsögðu. Það er í sjálfu sér góð breyting og ástæða til að taka undir hana en Búmenn fá ekkert af sínum hlut greiddan út. Á fundi í efnahags- og viðskiptanefnd upplýstu forsvarsmenn Búmanna um þau áform sín að byggja í nágrannasveitarfélögum ef þeir fengju hlut sinn útgreiddan og þá myndu þeir sem átt hafa kauprétt í Grindavík að sjálfsögðu njóta forgangs. Nú er hætt við að lítið verði um þau áform og útlit fyrir að núverandi kaupréttarhafar í Grindavík endi eins og svo margir aðrir á leigumarkaði í framhaldinu. Allir þessir aðilar sem áður voru nefndir verða því skildir eftir og í mínum huga ætti það ekki að eiga sér stað. Það eitt er í sjálfu sér næg ástæða að undanskilja ekki lögaðila í þessum uppkaupum.

Virðulegi forseti. Þetta snýst ekki um yfirboð af minni hálfu heldur um réttlæti, að allir sitji við sama borð. Í byrjun hélt ég að brunabótamat myndi ná að fanga alla þá sem eiga húsnæði í Grindavík en eftir því sem ég hef fengið betri og meiri upplýsingar frá heimamönnum er það bara alls ekki þannig. Þegar yfirlýstur tilgangur þessa frumvarps er að búa til tækifæri fyrir Grindvíkinga til að búa sér heimili verður það að ná til allra en ekki bara sumra.

Virðulegi forseti. Við getum gert betur og eigum að gera betur.

###

Virðulegur forseti. Ég þakka hv. þingmanni fyrir hans svar. Ég er ekki löglærður maður en ég skil það þegar staðan hjá fólki er þannig að við einhverjar aðgerðir stjórnvalda þá blasir bara gjaldþrot við. Ég get ekki undir neinum kringumstæðum sem þingmaður tekið þátt í slíkri lagagerð vegna þess að við erum hér til að standa með því fólki sem er að verða fyrir einhverjum stærsta viðburði sem Íslendingar hafa upplifað og markmiðið með þessu upphaflega var að koma fólki í skjól utan Grindavíkur. En þegar við erum að tala um eitthvað sem heitir almenn viðmið þá næ ég því ekki alveg akkúrat á þessum tímapunkti. Þurftu ekki að koma til sértæk viðmið til að ná utan um þann hóp sem er að verða fyrir mestum skaða í Grindavík?

###

Virðulegur forseti. Við ræðum að mínu viti kannski mikilvægasta málið sem hefur verið rætt hér síðan ég kom inn á þing 2021 og varðar uppkaup á íbúðarhúsnæði í Grindavík. Ég vil lýsa yfir ánægju minni með þær breytingar sem hafa verið gerðar á frumvarpinu sem eru góðar og ég vil þakka hv. framsögumanni fyrir skýra framsögu í málinu. Stóra málið í þessu er hins vegar fyrirkomulag uppgreiðslu. Hv. framsögumaður nefndi hér að þetta væri bara einn þáttur en þetta getur verið lokaþátturinn fyrir marga. Ég hef allan tímann eftir að nefndin fékk þetta mál til sín og eftir að við fórum að taka á móti gestum og fá umsagnir gert mér grein fyrir því að 95% reglan næði ekki utan um þann hóp sem við er að eiga. Við erum með hópa og það kemur í ljós þegar grannt er skoðað að tæplega 30% af hópnum eru með fasteignamat sem er hærra en brunabótamat. Þá veltir maður fyrir sér hvort 95% reglan nái utan um þann hóp. Við höfum fengið fregnir af ungu fólki sem fer hreinlega út úr þessu eignalaust. Í mínum huga getur það ekki gengið að við séum að leggja fram frumvarp sem gerir unga einstaklinga í Grindavík eignalausa. Mig langar að spyrja hv. framsögumann hvort það hafi komið til greina að skoða annars konar fyrirkomulag á uppgreiðslunni heldur en 95% regluna.

Ég minni þingmenn á ræðutímann.

###

Virðulegur forseti. Ég held að það sé nauðsynlegt að við grípum til einhverra aðgerða vegna atvinnuhúsnæðis í Grindavík  og þá sé kannski sérstaklega horft til þessara minni fyrirtækja. Stóru fyrirtækin í Grindavík hafa ekki lifað nema vegna þess að litlu fyrirtækin voru til, afleiddu störfin sem urðu til af því að stóru fyrirtækin voru til, til þess að þjónusta þessi stóru fyrirtæki, hafa að stórum hluta haldið uppi góðu lífi í Grindavík og fjölbreyttu lífi. Líf í Grindavík væri mjög einhæft ef þessi litlu fyrirtæki hefðu ekki komið til, fyrirtæki sem hafa blómstrað svo vel í kringum sjávarútveginn þarna sem er kannski sá öflugasti á Íslandi. Við í efnahags- og viðskiptanefnd þurfum núna að fara að skoða með hvaða hætti við getum gripið til einhverra þeirra aðgerða sem geta hjálpað þessum fyrirtækjum. Mér finnst nú að meiri hluti nefndarinnar sé að lýsa hér í pontu vilja til þess að fara í slíkar aðgerðir, a.m.k. athugun á því hvort hægt sé að grípa til slíkra aðgerða. Ég ætla að taka því boði með góðum hug og vonast til þess að þegar nefndin kemur saman á nýjan leik eftir kjördæmaviku þá förum við öll í það af fullum krafti að skoða annað það sem við erum ekki að ræða hér í dag. Það er ýmislegt sem þarf að gera upp í Grindavík til að ná utan um allt þar af því að samfélagið er í molum, fólkið er farið og ástandið á fólkinu er ekki gott og við þurfum svo sannarlega að huga að því.

###

Virðulegur forseti. Ég er þá jafn gleyminn og hv. þm. Þórhildur Sunna Ævarsdóttir, ég man ekki eftir fleiri úrræðum en hv. þingmaður nefndi hér til stuðnings fyrirtækjum í Grindavík. En jú, ég var í þessum undirhópi sem var aðallega að velta fyrir sér og kannski eingöngu því úrræði sem verður rætt hér á eftir, um uppkaupin á húsnæði í Grindavík. Mestur tíminn fór í það. Ég styð það svo sannarlega að við fáum til fundar við nefndina hæstv. fjármálaráðherra til að velta vöngum yfir framhaldinu. Eins og hún nefndi hér eru í Grindavík fjölskyldur sem eiga allt sitt undir því að fjölskyldufyrirtæki þeirra haldi áfram. Þær eiga kannski húsnæði og við fengum til fundar við nefndina einstaklinga sem tilheyrðu fjölskyldu sem átti atvinnuhúsnæði fyrir þrjú fyrirtæki, þrjú atvinnuhúsnæði og lífeyrir sem einn einstaklingur horfði til, væntanlega til þess að geta selt þetta í framhaldinu, var bundinn í þessu atvinnuhúsnæði, þ.e. ellilífeyrir viðkomandi einstaklings var bundinn í þessu húsnæði í Grindavík sem verður ekki selt væntanlega í marga áratugi. Hver ætlar að fara að kaupa fyrirtæki upp í Grindavík? Það dettur engum í hug þannig að viðkomandi einstaklingur er búinn að tapa ævistarfi sínu ef ekkert verður að gert og hann mun ekki eiga annað en þá berstrípaðan ellilífeyri í framhaldinu af því að allt hans var undir, hann veðjaði á Grindavík.

###

Virðulegur forseti. Ég vil byrja á að þakka fyrir þessa umræðu sem hér hefur átt sér stað sem hefur verið bæði gagnleg og góð. Þó er ég algjörlega meðvitaður um að það sem við erum að gera hér getur ekki verið annað en tímabundið því að við erum ekki búin að ná utan um þennan atburð sem er í gangi í Grindavík. Við vitum heldur ekki hvaða fyrirtæki geta starfað þar áfram. Þetta er, eins og hér hefur verið sagt, væntanlega fyrsta skrefið í mörgum aðgerðum sem þurfa að koma til til stuðnings fyrirtækjum í Grindavík. Við erum að tala um atburð sem byrjaði fyrir rúmum fjórum mánuðum síðan og við erum núna fyrst að grípa til einhverra aðgerða til að standa með fyrirtækjunum þannig að þetta hefur tekið tíma. Þetta er að mínu mati frekar takmarkað og ef maður skoðar bara 5. gr., sem er í raun og veru það sem þetta gengur út á allt saman, þá á rekstrarstuðningurinn sem verið er að veita að byggjast á tveimur liðum eða einum lið með þremur undirliðum:

„1.   Rekstrarkostnaði umsækjanda þann almanaksmánuð sem umsókn varðar.

2.   Margfeldi eftirfarandi stærða:

a.   600 þús. kr.

b.   Fjöldi stöðugilda hjá umsækjanda í þeim almanaksmánuði sem umsókn varðar, þó að hámarki tíu stöðugildi.

c.   Tekjufall skv. 2. tölul. 4. gr.“

Það liggur alveg í hlutarins eðli þegar maður skoðar þessi skilyrði að þessu er eingöngu beint að minni fyrirtækjum. Stóru og sterku fyrirtækin í Grindavík, stóru sjávarútvegsfyrirtækin, hafa mikinn mannafla í störfum hjá sér og það er ekki hægt að sjá endilega að þetta nái eitthvað til þeirra svo nokkru nemi.

Við hljótum auðvitað að fagna því að staðan sé orðin núna þannig að þau fyrirtæki sem eru við höfnin séu eitt af öðru að hefja starfsemi á nýjan leik. Vonandi rætast þau áform sem hafa verið kynnt í fjölmiðlum, að kalt vatn fari að renna inn í þau fyrirtæki væntanlega í dag þannig að starfsemi geti þá verið rekin undir eðlilegum kringumstæðum í framhaldinu.

Ég er einn af þeim sem skrifa undir nefndarálit um þetta frumvarp af því að mér finnst eðlilegt að við förum af stað. Það er fullt af fyrirtækjum sem eiga þess ekki kost að hefja starfsemi á nýjan leik eins og þau fyrirtæki sem núna eru farin af stað. Einhver fyrirtæki hafa hreinlega yfirgefið Grindavík og komið starfseminni í gang í öðrum sveitarfélögum. Við vitum svo sem ekki hvernig það mun fara í framhaldinu. Munu þessi fyrirtæki komi til baka eða verða þau kyrr þar sem þau eru? Þetta eru spurningar sem hvíla þungt á fólki. Við erum líka með fyrirtæki sem eru inni í miðri Grindavík og geta hreinlega ekki hafið starfsemi. Hér var nefnt iðnaðarsvæðið í Grindavík sem væri sundursprungið, held að það hafi verið orðið sem var notað. Þar eru fyrirtæki, þar eru líka sjávarútvegsfyrirtæki eða fyrirtæki sem eru í afleiddum störfum fyrir sjávarútveginn og nýsköpunarfyrirtæki einnig. Þessi fyrirtæki geta hreinlega ekki hafið starfsemi og við vitum ekki hvað bíður þeirra í framhaldinu. Þar eru fyrirtæki líka sem eru með starfsmenn umfram tíu og fá þá ekki að fullu bættan þann skaða sem þau verða fyrir þó að þetta hjálpi auðvitað til og skipti máli.

Ég vil bara lýsa yfir ánægju minni að fyrir nefndina hafi komið fulltrúar fyrirtækja sem hafa viðhaldið ráðningarsambandi og greitt umfram þann launastuðning sem búið var að samþykkja hér upp á 633.000 kr., held ég að það hafi verið, og greitt þeim starfsmönnum sem voru með hærri laun það sem upp á vantaði þrátt fyrir að fyrirtækin hafi ekki verið með starfsemi. Það sýnir viðleitni þessara fyrirtækja til að reyna að halda þessu gangandi og reyna að viðhalda því ráðningarsambandi sem er svo nauðsynlegt fyrir Grindavík í framhaldinu. Ef ráðningarsambandið rofnar — sem það er farið að gera núna, það er farið að kvarnast upp úr ráðningarsambandinu vegna þess að fyrirtækin hafa ekki bolmagn endalaust til að nýta eigið fé til að greiða laun fyrir störf sem ekki er unnin, það liggur í hlutarins eðli. Vonandi geta þessi fyrirtæki hafi störf á nýjan leik. Ef ekki, þá veit maður ekki hvað gerist. Fólk þarf þá hreinlega að fara að leita sér að nýrri vinnu og hvað þá?

Staðan er því auðvitað alvarleg hvernig sem á hana er horft. Það langar alla til að fara heim til Grindavíkur á nýjan leik, að fyrirtækin fari af stað með fullum krafti og okkur langar öll til að veita þá aðstoð sem þarf að veita. En við vitum ekki hvað gerist í framhaldinu. Á Facebook mátti lesa það í gær að landrisið í Svartsengi væri komið á svipaðar slóðir og það var fyrir gosið sem dundi á okkur í febrúar og eyðilagði heitavatnslögnina til Njarðvíkur þannig að við erum væntanlega að fara að sjá nýjan atburð innan tíðar. Hvað hann hefur í för með sér vitum við ekki.

En gott og vel, við erum hér að stíga ákveðin skref sem geta hjálpað til og munu eflaust gera það. En við þurfum að vera á tánum. Ég styð þessar tillögur sem hér hafa komið fram um að efnahags- og viðskiptanefnd ræði innan tíðar við fyrirtækin upp í Grindavík um með hvaða hætti þau vilji sjá framhaldið því að þessi aðgerð ein og sér dugar hvergi til að standa með þeim fyrirtækjum í Grindavík sem þurfa svo sannarlega á hjálp að halda.

###

Herra forseti. Ég mæli hér fyrir þingsályktunartillögu um lækkun lóðarleigu ríkisins í þéttbýli Reykjanesbæjar. Meðflutningsmenn mínir að þessari tillögu eru Ásmundur Friðriksson, Ásthildur Lóa Þórsdóttir og Oddný G. Harðardóttir.

Tillagan er einföld og er svohljóðandi, með leyfi forseta:

„Alþingi ályktar að fela fjármála- og efnahagsráðherra að veita 25% afslátt af lóðarleigu ríkisins í þéttbýli Reykjanesbæjar í samræmi við gjaldskrá sveitarfélagsins.“

Í greinargerð með þessari þingsályktunartillögu er eftirfarandi texta að finna:

„Íbúar í Reykjanesbæ búa við langhæstu lóðarleigu á landinu eða 2% af lóðarmati, samanborið við 0,5% á Akureyri og 0,2% í Reykjavík. Sveitarfélagið sjálft veitir þó 25% afslátt til þeirra sem leigja af því. Íbúar á Ásbrú“ — sem er gamla varnarsvæðið — „njóta ekki þess afsláttar. Íbúðarlóðir á því svæði fékk ríkið að gjöf við brottför bandaríska hersins árið 2006. Af þeim lóðum er innheimt af íbúum full 2% lóðarleiga fyrir hönd ríkisins. Nemur hún 222 millj. kr. á ári.

2Byggðastofnun gefur út skýrslu á hverju ári um fasteignagjöld. Þar kemur m.a. fram að meðaltal lóðarleigu á Íslandi, af viðmiðunarstærðinni 808 m, sé 49.435 kr. Í þessum samanburði er Reykjanesbær langt frá meðaltalinu, þar sem lóðarleiga reiknast hæst á landinu í Keflavík, 149.655 kr., og í Njarðvík, 139.275 kr. Þau sem greiða lóðarleigu til sveitarfélagsins og njóta 25% afsláttar greiða hins vegar 112.241 kr. í Keflavík og 104.456 kr. í Njarðvík.

Í svari fjármála- og efnahagsráðherra um lóðarleigu á lóðum í eigu ríkisins, frá 5. september 2023 (þskj. 2264, 678. mál), segir að lóðarleiga ríkisins í þéttbýli Reykjanesbæjar sé almennt 2% af lóðarmati í samræmi við gjaldskrá sveitarfélagsins. […]

Flutningsmenn leggja því til að fjármála- og efnahagsráðherra verði falið að veita íbúum á lóðum í eigu ríkisins í þéttbýli Reykjanesbæjar sama 25% afslátt af lóðarleigu og þeir íbúar sem leigja af sveitarfélaginu njóta.“

Virðulegur forseti. Þetta mál er búið að vera lengi í skoðun. Ég veit til þess að bæjarstjórn Reykjanesbæjar hafði fyrir mörgum árum síðan forgöngu um að reyna að fá fram lækkun á þessari leigu en það fékkst því miður ekki. Svar ráðuneytisins á þeim tíma var á þann veg að húsin á varnarsvæðinu hefðu verið seld svo ódýrt að þeir myndu þurfa að ná þessu í gegnum lóðarleiguna, sem er að mínu mati algerlega út í hött.

Ég lagði fram fyrirspurn til fjármála- og efnahagsráðherra á síðasta ári, ég held að það hafi verið í janúar í á síðasta ári, en ég fékk nú ekki svar fyrr en um mitt sumar. Þar er fullyrt að lóðarleiga — svo að ég lesi bara upp úr svarinu, með leyfi forseta:

„Lóðarleiga ríkisins í þéttbýli Reykjanesbæjar er almennt 2% af lóðarmati í samræmi við gjaldskrá sveitarfélagsins.“

Þetta er fullyrt en síðan stendur neðanmáls með pínulitlu letri undir mynd sem fylgdi svarinu: Ath. Reykjanesbær veitir 25% afslátt til þeirra sem greiða 2% lóðarleigu samkvæmt gjaldskrá.

Þarna er verið að halda því fram að ríkið sé að leggja á þessa 2% lóðarleigu í samræmi við gjaldskrá Reykjanesbæjar. En það hefur orðið breyting. Reykjanesbær hefur verið innheimtuaðili fyrir ríkið á einhverjum hluta held ég og jafnvel fyrir landeigendur sem hafa margir hverjir verið að rukka 2% lóðarleigu líka. Til að hafa samræmda gjaldskrá var farið í að hafa 2% lóðarleigu en veita síðan afslátt. En sveitarfélagið er búið að breyta þessu núna. Nú stendur bara klárt og skýrt í framlagðri gjaldskrá Reykjanesbæjar að lóðarleiga sé 1,5%. Hún er bara 1,5% í Reykjanesbæ. Hún er ekkert annað. Ef ríkið ætlar að vera trúverðugt og standa við það sem er sagt, að lóðarleiga ríkisins sé í samræmi við lóðarleigu Reykjanesbæjar, ætti það að lækka þessa lóðarleigu niður í 1,5%.

VíkurfréttirVirðulegur forseti. Það sem við erum að horfa á hér og þær upplýsingar sem ég hef um þessa lóðarleigu eru fengnar frá stofnun ríkisins, Byggðastofnun, sem skoðar á hverju ári hvernig þessi mál standa. Þegar maður les og ber saman sveitarfélögin þá slær í augun að horfa á þær tölur sem þarna birtast. Eins og kemur fram í greinargerðinni með þingsályktunartillögunni þá eru íbúar í Keflavík að borga 149.000 kr. fyrir viðmiðunareign. Í Sandgerði væru þetta 94.000 kr. í samanburði. Nýlega skrifaði íbúi í Sandgerði grein í þar sem hann kvartaði yfir þessari háu tölu í Sandgerði en hún er samt 50 og eitthvað þúsund krónum lægri heldur en í Keflavík. Í Vogum er hún bara 42.000, sbr. 149.000, í Grindavík 41.000. Í Kópavogi, sem notar annan álagningarstuðul, væri samsvarandi eign að greiða 17.000 kr. í lóðarleigu. Þetta eru sláandi tölur að lesa, að það sé verið að rukka íbúa Reykjanesbæjar af hálfu ríkisins á svæði sem er kannski ekki í sterkri félagslegri stöðu. Við höfum margfalda lóðarleigu á við það sem verið er að rukka í öðrum sveitarfélögum. Hafnarfjörður borgar 59.000, á móti 149.000, Garðabær 89.000. Öll önnur sveitarfélög eru langt frá því sem er verið að rukka í Reykjanesbæ. Vonandi nær þessi þingsályktunartillaga fram að ganga og við förum að breyta þessu.

Mér finnst að ríkið þurfi að fara eftir því sem hér er verið að ræða um og kemur fram í þessari þingsályktunartillögu um að samræma a.m.k. lóðarleiguna við gjaldskrá sveitarfélagsins Reykjanesbæjar. Það væri mér að meinalausu og ég myndi fagna því ef ríkið færi niður fyrir það og breytti lóðarleigunni þá eitthvað til samræmis við þau sveitarfélög sem standa í kringum Reykjanesbæ.

Í mínum huga er þetta okur. Í mínum huga er það okur að leggja á slíka lóðarleigu í einu sveitarfélagi sem er í engu samræmi við það sem önnur sveitarfélög eru að gera. Þess vegna ætti ríkisvaldið að taka sér tak og laga þetta. Ríkið getur aldrei og á aldrei að vera mesti okrarinn. Ríkið þarf að gæta sannmælis í þessu og vera sanngjarnt í álagningu á þá íbúa sem búa á svæði sem ríkið fékk gefins. Þeir eru búnir að fá þetta gefins, ríkið er búið að hirða úr þessu svæði á annan tug milljarða í sölu á eignum en skilur svo íbúana eftir með hæstu lóðarleigu á Íslandi.

Virðulegur forseti. Ég hef svo sem ekki meira um málið að segja. Ég þakka fyrir að félagar mínir hafi verið tilbúnir til að leggja fram þessa þingsályktunartillögu með mér. Ég vænti þess og vonast til þess að við náum þessu í gegn. Að lokinni þessari umræðu legg ég til, virðulegur forseti, að tillögunni verði vísað til hv. efnahags- og viðskiptanefndar.

###

Virðulegur forseti. Einsleitni er góð. Það er gott að réttur sé svipaður hér og annars staðar eða a.m.k. eins og hann er í löndunum í kringum okkur, þannig að mér þykir það skjóta skökku við. Auðvitað kostar þjónusta, hver sem hún er, og ef við ætlum að vera sambærileg í að veita þjónustu þá þurfum við bara að gera það sem aðrir eru að gera, við þurfum aðeins að skoða það.

Jú, ég heyrði á hæstv. ráðherra að það hefði þurft meiri tíma. Maður veltir því fyrir sér, hávær umræða um bólusetningu varð ekki fyrr en í Covid. Ég hugsa að önnur lönd hafi glímt við svipuð tímamörk frá því að Covid skall á okkur til dagsins í dag, að þau hafi þá nýtt þennan tíma betur og það hlýtur að vera ef þessi lög eru síðan 2001 en við ætluðum að vera búin að endurskoða þau fjórum árum seinna, en við erum að gera það 24 árum seinna, þannig að við erum greinilega ekki að vinna mjög hratt hérna í því að yfirfara það sem okkur ber að gera.

###

Herra forseti. Ég vil byrja á því að þakka hæstv. heilbrigðisráðherra fyrir framsöguna. Það er svo sem eitt og annað að ræða í þessu en mig langar kannski að óska eftir frekari upplýsingum um kafla 3.1., um hámarksbætur. Þar stendur, með leyfi forseta:

„Rétt er að benda á að annars staðar á Norðurlöndum er ekki lögbundið hámark á bótum úr sjúklingatryggingu.

Hækkun hámarksbóta eða niðurfelling þess ákvæðis væri til þess fallin að auðvelda tjónþola að sækja rétt sinn, en núverandi verklag er þannig að tjónþola er bent á möguleikann á því að leita til ríkisins ef hámarki bótafjárhæðar skv. 2. mgr. 5. gr. laganna er náð til að fá tjón sitt fullbætt. Í þeim tilvikum þarf tjónþoli að rökstyðja kröfu um skaðabætur með vísan til almennrar sakarreglu. Við meðferð máls hjá sjúkratryggingastofnuninni er aðkoma lögmanns óþörf og er það því íþyngjandi fyrir tjónþola að tjón hans fáist ekki að fullu bætt hjá stofnuninni.“

Bætur eru núna 14 milljónir og eiga að fara upp í 21 milljón. Maður veltir fyrir sér hvers vegna er ekki farin sú leið eins og þarna er bent á í frumvarpinu, af því að hér er alltaf verið að segja að við ætlum að gera þetta eins og Norðurlöndin. Gott dæmi eru hælisleitendamálin. Hvers vegna er ekki verið að gera þetta í þessu tilfelli eins og Norðurlöndin gera þetta, þ.e. að hafa ekki eitthvert hámark á bótum sem þarf þá að sækja með einhverjum allt öðrum hætti?

###

Virðulegur forseti. Mig langar til að lesa bókun stjórnar Sambands sveitarfélaga á Suðurlandi um þá alvarlegu stöðu sem komin er upp varðandi heimavist fyrir nemendur í FSU, með leyfi forseta:

„Stjórn SASS skorar á mennta- og barnamálaráðherra að beita sér tafarlaust fyrir því að óvissu vegna heimavistar við Fjölbrautaskóla Suðurlands verði eytt hið allra fyrsta. Samkvæmt upplýsingum frá skólastjórnendum þá rennur samningur um núverandi húsnæði heimavistarinnar út á vordögum 2024 og engar ráðstafanir hafa verið gerðar til að tryggja nemendum sem þess þurfa húsnæðisúrræði fyrir næsta skólaár.

Það markaði tímamót þegar samningar náðust um rekstur heimavistarinnar á haustdögum 2020 eftir nokkurra ára tímabil þar sem engin húsnæðisúrræði voru til staðar. Nýtingin á heimavistinni hefur verið mjög góð og það sætir því furðu að ríkið skuli ekki ganga frá samningum um áframhaldandi rekstur hennar þegar fyrir liggur að tilboð barst frá núverandi rekstraraðila.

Heimavist við skólann er lykilatriði í því að tryggja jafnrétti til náms á starfssvæði skólans og því með öllu óviðunandi að ríkið skuli bjóða ungmennum og fjölskyldum þeirra upp á þá óvissu sem nú er uppi.“

Virðulegi forseti. Sveitarfélögin á svæðinu hafa tekið undir þessa bókun hvert á fætur öðru. Við hljótum öll að vera meðvituð um það að heimavist ætti alltaf að vera til staðar við skóla sem þjónar jafn stóru svæði og FSU gerir. Því er undarlegt að setja málið í slíka óvissu eins og SASS lýsir svo vel í sinni bókun. Ég vil því nota tækifærið og hvetja hæstv. ráðherra málaflokksins til að bretta nú upp ermarnar og hvetja hann til að klára þetta svo að sómi sé að fyrir íbúa svæðisins en ekki síst fyrir þau ungmenni sem þurfa um langan veg að fara til að sækja sér menntun.

###

Virðulegi forseti. Mig langaði kannski að byrja þar sem síðasti hv. þingmaður endaði og þakka fyrir það samráð sem hefur verið haft við þingmenn úr öllum flokkum. Þó að maður sé ekki endilega fullsáttur við niðurstöðuna þá var svo sannarlega haft við okkur samráð og fyrir mér eru þetta ný vinnubrögð og nýtt að upplifa slíkt. Það skiptir miklu máli að slíkt samráð eigi sér stað og það er bara til fyrirmyndar.

Við erum núna að ræða mál — það hefur aldrei gerst í sögu landsins, sögu þjóðarinnar, að við værum að taka á slíku máli sem þessu. Við erum að taka ákvörðun um að íbúar í einu sveitarfélagi hreinlega fari þaðan, jafnvel til allrar framtíðar. Það er auðvitað sárt til þess að hugsa að staðan skuli vera slík að íbúar í sveitarfélagi sem hefur verið til algjörrar fyrirmyndar í gegnum tíðina séu í þessari stöðu. Þess vegna finnst mér svo mikilvægt núna að við náum utan um þetta mál á þann hátt, eins og við höfum oft sagt, að það falli enginn milli skips og bryggju. Það er orðalag sem við höfum nýtt hér og notað þegar við höfum verið að ræða þessi mál, bæði í kórónuveirufaraldrinum og síðan líka varðandi önnur mál sem við höfum verið að takast á við hér til stuðnings Grindvíkingum, um launastuðning, húsnæðisstuðning og síðan erum við með inni á borði frumvarp um rekstrarstuðning til fyrirtækja sem við þurfum að vanda mjög vel.

Mig langar að byrja á 1. gr. frumvarpsins þar sem segir:

„Markmið laga þessara er að verja fjárhag og velferð íbúa í Grindavíkurbæ í ljósi óvissuástands vegna jarðhræringa með því að gefa einstaklingum í bæjarfélaginu kost á að losna undan þeirri áhættu sem fylgir eignarhaldi íbúðarhúsnæðis í bænum.“

Þetta er mergur málsins. Þetta er það sem við lögðum af stað með og þetta er það sem Grindvíkingar hafa verið að bíða eftir, að við ætluðum að taka utan um þá og losa þá undan þeirri fjárhagsskuldbindingu sem er til staðar í Grindavík og skapa þeim möguleika til að fara annað og skapa sér öryggi, skapa sér húsnæðisöryggi, skapa börnunum sínum öryggi til lengri tíma, til þess að þau geti hafið eðlilegt líf á nýjan leik og þurfi ekki að búa við þá óvissu sem nú er til staðar hjá íbúum Grindavíkur sem eru dreifðir úti um allt land. Ég vil segja það bara áður en ég held áfram að ég er að stærstum hluta til sáttur við að það sé verið að grípa til þessara aðgerða. Ég er sáttur við að það sé verið að mæta þessum hópi fólks og mæta óskum íbúa um að þeir verði keyptir út. Ég er líka sáttur við að ráðherra var tilbúinn til að skoða breytingar á þessu sem m.a. fólust í þeirri prósentu sem lögð er til grundvallar. Það hefur því vissulega verið hlustað en ég er þó þeirrar skoðunar að það hefði mátt ganga lengra og ég hefði viljað að yrði gengið lengra.

En um hvað erum við að ræða? Við erum að ræða um að það eigi að kaupa upp íbúðir sem voru í þinglýstri eigu einstaklinga þann 10. nóvember 2023 sem jafnframt voru með lögheimili skráð í húsnæðinu. Það er möguleiki að víkja frá þessu vegna tímabundinna aðstæðna. Ég verð að segja eins og hv. ræðumaður sagði hér á undan mér áðan að ég er nervus við að skilja svona eftir. Þarna erum við að skilja eftir gat sem einhverjir embættismenn eiga að ákveða hvernig skuli farið með. Ég hefði viljað að við myndum reyna að hnýta betur utan um þetta, hverjar þessar tímabundnu aðstæður geta verið, því það er ekki gott að það sé túlkunaratriði þegar við erum að ræða jafn mikilvægt mál og þetta.

Þetta frumvarp á líka að ná utan um, eins og hér hefur verið nefnt, dánarbú, þau eru nú að koma inn í frumvarpið á síðari stigum eftir að umsagnir bárust. Við erum að ræða íbúðir í byggingu sem er í eigu einstaklinga en við erum ekki að ræða íbúðir í byggingu sem er í eigu lögaðila. Við erum ekki að ræða íbúðir sem iðnaðarmenn hafa verið að smíða í Grindavík sem eru hálfkláraðar, hálfklárað húsnæði. Margir þeirra hafa lagt aleiguna undir, sett sjálfa sig að veði og sett eigið fé í þessar byggingar en þeir verða skildir eftir. Þannig að það eru hópar þarna sem falla á milli skips og bryggju.

Mig langar aðeins að fara yfir það sem mér sýnist að sé ekki í þessu frumvarpi. Maður veltir fyrir sér fólki sem dvelur á hjúkrunarrýmum. Í hvaða stöðu er það? Það hefur ekki getað dvalið heima hjá sér kannski um langa hríð. Hér hefur líka verið nefnt fólk sem á húsnæði en leigir til fjölskyldumeðlima. Það eru líka hópar sem hafa keypt hús til að leigja á almennum markaði og hér hefur líka verið nefnt fólk, fullorðið fólk, sem hefur sett sparnað í að kaupa fasteign, kannski lífeyrissjóðinn sinn að mestu leyti, séreignarsjóðinn sinn, hefur safnað sér séreignarsjóði með því að eiga kannski aukaeign. Við getum nefnt fólk sem rekur gistiheimili og býr kannski á sama stað. Síðan eru það leigufélögin sem eiga húsnæði í Grindavík og við getum alveg verið viss um að leigufélög sem tapa fjármunum á eignum upp í Grindavík munu afla þess fjármagns einhvers staðar annars staðar. Það þýðir bara hækkun á verði einhvers annars staðar.

Mig langar líka að nefna sérstaklega félög sem reka húsnæði í Grindavík á félagslegum grunni og þau eru nokkur. Við getum nefnt Bjarg sem mér er nú hugleikið, hafandi tekið þátt í að stofna það á sínum tíma. Það á íbúðir í Grindavík og það á ekki að bæta þær eignir sem Bjarg á í Grindavík. Við getum nefnt Búseta sem er í raun og veru félagslegt félag, það á reyndar að horfa til þess að reyna að greiða út búseturéttinn sem viðkomandi einstaklingar hafa lagt inn en það á ekki að greiða það sem félögin sjálf eiga. Þarna erum við að tala um Búseta og við erum að tala um Búmenn. Við erum líka að tala um Brynju sem er félag sem er að byggja fyrir fatlaða einstaklinga. Brynja hefur ekki mikið umleikis en við vitum auðvitað að félagið þjónar þeim hópi sem hvað verst stendur í samfélaginu og við ætlum að skilja Brynju eftir með þær íbúðir upp í Grindavík sem félagið á þar, það fæst ekki bætt.

Ég legg til og vonast til þess að við fáum einhverja umræðu í efnahags- og viðskiptanefnd um þessa hluti því að það skiptir máli, og ég ætla að halda áfram að segja það, að fólk sé ekki að falla á milli skips og bryggju.

Ég spurði hæstv. ráðherra að því í andsvari hér áðan hvort hún hefði tölurnar yfir þá eigendur íbúða sem ekki fást bættar. Mig langar líka að nefna að í Grindavík eru sterk og stöndug fyrirtæki sem hafa fjárfest í húsnæði fyrir starfsmenn sína, til að hafa umgjörð um starfsmenn sína og fá þá hreinlega til vinnu í Grindavík. Þau sitja kannski eftir með fjölda íbúða og þær fást ekki bættar.

Það kemur fram í greinargerðinni að það hafi 3.669 manns búið í Grindavík 1. janúar 2023 og um áramótin hafi verið þar 1.150 fullbúnar íbúðir og um 90 ófullkomnar. Fjármálaráðuneytið metur það svo að frumvarpið nái til um 850 íbúða þar sem eigendur áttu jafnframt lögheimili, að frádregnum þeim 50 íbúðum sem hafa orðið fyrir altjóni og fást væntanlega bættar í gegnum Náttúruhamfaratryggingu Íslands eða það verður fært yfir til Þórkötlu ef eigendur kjósa svo og fá síðan greitt í gegnum Þórkötlu. Þetta þýðir að 270 fjölskyldur geta lent á milli skips og bryggju. Það er bara stór pakki í mínum huga. Mér finnst eðlilegt að við skoðum þetta og reynum að fækka eins mikið þeim tilfellum og kostur er. Þegar við erum að leggja út í aðgerð sem er svona kostnaðarsöm eins og þessi aðgerð þá skiptir litlu hvort við bætum við einhverjum milljörðum til viðbótar í mínum huga. Mér finnst það bara skrýtið ef við erum að bjarga fólki á bát og við ætlum að segja: Það eru fimm í bátnum en við ætlum að bjarga fjórum en skilja einn eftir. Mér finnst það bara skrýtin pólitík að reyna ekki að bjarga öllum þeim sem eiga húsnæði í Grindavík. Það myndi líka skapa þeim möguleika á að koma  annaðhvort upp starfsemi annars staðar eða þá öðru fólki við að koma sér upp íbúðum annars staðar sem geta þá nýst því sjálfu en líka öðrum.

Virðulegur forseti. Það eru þarna atriði sem við þurfum að horfa betur á. Mér finnst skrýtið að einstaklingur sem á tvær íbúðir fái bara aðra bætta. Ef það að bæta íbúðarhús — ég bara næ þessu ekki. Ég legg áherslu á það og ég vænti þess og vonast til þess að við tökum höndum saman í efnahags- og viðskiptanefnd og reynum að knýja á um einhverjar breytingar hvað þetta varðar.

Það má líka benda á að í þessum umsögnum lýsti fólk þeirri skoðun sinni að þetta væri allt of skammur fyrirvari.  Vissulega þurfum við að vinna hratt, það er nauðsynlegt fyrir okkur að vinna hratt. En það er líka nauðsynlegt fyrir okkur að vanda okkur af því að við viljum — ég skynja góðan vilja allra til að gera eins vel og hægt er. En við verðum að vanda okkur í þessu því að þetta er svo mikilvægt mál. Það skiptir svo miklu máli fyrir alla þá sem búa í Grindavík að við stöndum okkur í þessu, ætlum ekki að vera í einhverju fúski við þetta. Þó að það verði bara einn sem fær ekki sínu framgengt, er það einum of mikið.

Ég legg áherslu á það, virðulegur forseti, eftir að þessu máli hefur verið vísað til efnahags- og viðskiptanefndar, að nefndin leggist vel yfir þetta og vandi til verka og við fáum kannski frumvarp til baka sem verður þess eðlis að við fækkum þeim sem falla utan þessa frumvarps.

###

Virðulegi forseti. Ég þakka hæstv. ráðherra fyrir hennar svar hér. Það skiptir auðvitað miklu máli að um þetta frumvarp ríki mikil sátt því að við erum að tala um í mörgum tilfellum aleigu fólks sem það hefur safnað sér upp  á jafnvel tugum ára. Það er erfitt ef einhverjir hópar verða ósáttir af því að þeim var nú mörgum  gert að yfirgefa heimili sitt eða að þeir sem nýttu húsnæðið var gert að yfirgefa það, þannig að fólk hefur ekki getað nýtt það og ekkert útlit er fyrir að fólk geti nýtt það húsnæði sem það á í Grindavík, við vitum ekki hversu lengi. Það er yfirvofandi nýr atburður sem gerir stöðuna enn verri þannig að það er mikilvægt að um þetta frumvarp ríki mikil sátt. En ég upplifi það ekki eftir að hafa séð að það hafi borist á fjórða hundrað umsagnir um þetta að það sé um þetta mikil sátt. Það er greinilega einhver hópur sem er verulega óánægður. Mig langar aðeins að spyrja hæstv. ráðherra um hvort hún viti hversu margar íbúðir í Grindavík  falla undir þetta frumvarp og fást bættar og hve margar íbúðir það eru sem ekki fást bættar í Grindavík.

###

Virðulegur forseti. Ég vil þakka hæstv. ráðherra fyrir framlagningu þessa máls sem er mikilvægt. Mig langar aðeins að staldra við þar sem ég sá haft eftir ráðherra í fjölmiðlum að það sé að mestu leyti komið til móts við umsagnir sem hafa borist. Ég vil kannski biðja hana um nánari skýringu á því hvernig hún telji að það hafi verið komið til móts við þá sem lögðu fram umsagnir um þetta frumvarp.

###

Virðulegur forseti. Að morgni fimmtudagsins síðasta lagði ég af stað heiman frá mér í Reykjanesbæ um sjöleytið að morgni til og upplifði strax eldhafið sem við blasti frá gosinu. Það vakti óneitanlega ugg að horfa á þetta sjónarspil og um leið vangaveltur um hverjar afleiðingarnar gætu orðið fyrir eignir Grindvíkinga og fyrir Suðurnesin í heild sinni. Ég róaðist aðeins á leiðinni við að hlusta á sérfræðingana í útvarpinu; gosið var á besta stað norðan megin við vatnaskilin og hraunið myndi eflaust renna til norðurs og valda litlum skaða. Annað kom hins vegar í ljós þegar hluti af hrauninu tók að renna til vesturs í átt að Grindavíkurvegi á miklu meiri hraða en nokkur hafði gert ráð fyrir. Svo fór að hitaveitulögnin sem liggur frá orkuverinu og í tankana í Njarðvík fór undir hraun og skemmdist. Við tóku heldur óskemmtilegir dagar fyrir okkur sem búum þarna suður frá, ekkert heitt vatn til að hita húsin né heldur rafmagn sem fylgdi álagi við að hita húsin með ofnum sem gengu fyrir rafmagni. Það þykir hafa gengið kraftaverki næst að tekist hafi að koma hita á húsin á skaganum á nýjan leik, þökk sé mikilli og fórnfúsri vinnu þeirra sem lögðu nótt við nýtan dag til að það mætti takast.

Staðan í Grindavík hefur legið nokkuð ljós fyrir síðan í nóvember en þessir atburðir setja stöðuna í alveg nýtt samhengi. Gosið sem flestir töldu að væri það hættuminnsta af þeim gosum sem orðið hafa við Svartsengi reyndist valda miklum skaða sem kallar á að staldrað verði við og hlutirnir hugsaðir upp á nýtt. Endalaust er verið að ræða innviði og þá hvort innviðir séu nógu sterkir eða hreinlega fyrir hendi. Ekkert lát virðist vera á þessum atburði og hafa sérfræðingar nú sannreynt að landris sé hafið að nýju og gos sé hugsanlegt aftur innan fárra vikna. Hvað ætlum við að gera ef hraunið tekur að renna í átt að Grindavíkurvegi á nýjan leik? Verðum við nægjanlega vel búin undir það? Getum við með einhverjum hætti brugðist við þessari stöðu á þeim skamma tíma sem við höfum fram að næsta gosi til að koma í veg fyrir að Suðurnesin verði öll hita- og rafmagnslaus á nýjan leik? Verður hægt að ýta upp einhvers konar leiðigarði til að koma í veg fyrir að hraun renni í átt að Grindavíkurvegi á þessum kafla og koma þá í veg fyrir skemmdir á lögninni á nýjan leik?

Suðurnesin hafa algjörlega verið háð orkuverinu í Svartsengi allt frá stofnun Hitaveitu Suðurnesja eða í allt að 50 ár. Nú er veruleikinn hins vegar annar og við honum þarf að bregðast. Það getur ekki gengið að 30.000 manna byggð fái ekki grunnþjónustu sem er svo nauðsynleg, og þá er ég að tala um heitt og kalt vatn og rafmagn. Nú er verið að leita leiða til að virkja lághitasvæði í nágrenni Njarðvíkur sem hægt væri að styðjast við ef áfall af svipuðum toga ríður yfir. Það mun hins vegar taka tíma að koma slíkri lausn í gagnið og þangað til má reikna með að óvissan sem þessi eldsumbrot eru að valda haldi áfram.

Það hefur einnig vakið athygli margra að dreifikerfi rafmagns í sveitarfélögunum sé þannig að það ráði ekki við það að settir séu í gang nokkrir rafmagnsofnar þegar atburður eins og þessi ríður yfir. Það hlýtur að kalla á heildarendurskoðun á kerfinu. HS Veitur hafa haft einokun á dreifingu orku á svæðinu og íbúar hljóta að krefjast þess að úr þessu verði bætt. Það mun auðvitað hafa talsverð útgjöld í för með sér en það verður svo að vera.

Þá hafa margir velt upp þeirri spurningu hvort rétt sé að grunninnviðir eins og orkuöflun séu í höndum einkaaðila. HS Orka var á sínum tíma hluti af Hitaveitu Suðurnesja en í mars 2007 auglýsti ríkið 15,2% hlut sinn í fyrirtækinu til sölu. Kaupandi var á sínum tíma Geysir Green sem var orkuútrásarfyrirtæki í eigu FL Group, Glitnis og Mannvits. Þessi sala varð á vakt Samfylkingarinnar sem stjórnaði á sínum tíma ráðuneyti iðnaðar. Í framhaldinu tóku sveitarfélögin á Suðurnesjum ásamt Hafnarfirði að selja sig út úr hitaveitunni og endanleg niðurstaða varð síðan sú að skipta fyrirtækinu upp í HS Orku, sem var alfarið í eigu einkaaðila, og HS Veitur, sem er og hefur verið í meirihlutaeigu Reykjanesbæjar en tók einnig þátt í sölunni á HS Orku. Eina andstaðan við þessa sölu kom frá minni hluta bæjarstjórnar Reykjanesbæjar en annars staðar var þessi aðgerð samþykkt þegjandi og hljóðalaust. Sagan er skráð og ágætt að hafa það í huga þegar krafan um að innviðir skuli vera í opinberri eigu verður hávær.

###

Virðulegur forseti. Ég vil þakka hæstv. ráðherra fyrir svarið. Mig langar kannski að byrja á því að leiðrétta hv. þm. Oddnýju Harðardóttur þegar hún nefnir að þessi fyrirtæki séu öll í einkaeigu. Ég vil bara minna á það að HS Veitur eru í meirihlutaeigu Reykjanesbæjar þannig að HS Veitur eru að meiri hluta í opinberri eigu til viðbótar við þá lífeyrissjóði sem þar eiga í hlut.

Við erum með fyrirtæki þarna sem njóta í raun og veru einokunar. Við getum í sjálfu sér keypt rafmagn frá öðrum en HS Orku en við getum ekki keypt heitt vatn frá öðrum en HS Orku og HS Veitur eru einokunarfyrirtæki í dreifingu á Suðurnesjum. Maður veltir því fyrir sér: Er ekki eðlilegt að það séu gerðar meiri kröfur á þessi fyrirtæki sem sinna þessari grunnþjónustu af því að þau eru í einokunarstöðu og neyða íbúana til að versla við þau?

###

Virðulegur forseti. Ég vil byrja á að þakka fyrir þessa umræðu sem hér á sér stað. Hún er mikilvæg og mikilvægt að við eigum þetta samtal um þessa stöðu. Ég vil líka lýsa ánægju minni með að hæstv. forsætisráðherra skyldi gefa sér tíma til að heimsækja Suðurnesin í gær og finna á eigin skinni hver staðan er og jafnframt skynja það æðruleysi sem ríkir meðal fólksins á Suðurnesjunum.

VíkurfréttumTekið var viðtal við hæstv. ráðherra í og þar benti hún á mikilvægi þess að hafa heildarsýn sem tæki mið af þessari náttúruvá sem við getum farið að reikna með. Mig langar aðeins að spyrja betur um þessa heildarsýn, af því að ég held að við vitum öll hver heildarsýnin er og hvað við þurfum að gera, en ég held að okkur skorti í raun og veru þau verkfæri sem við þurfum að hafa til að ná utan um þetta og skapa öryggi allra þeirra  sem búa á Suðurnesjum.

###

Virðulegi forseti. Frumvarp fjármálaráðherra um uppkaup fasteigna í Grindavík fellur í grýttan jarðveg meðal margra Grindvíkinga. Þó að frumvarpið gagnist vel flestum eru til staðar jaðartilvik sem frumvarpið nær ekki að fanga. Þessum tilvikum er ágætlega lýst í mörgum þeirra umsagna sem fram komu um helgina. Það að komið hafi rúmlega 300 umsagnir ætti að segja okkur ýmislegt. Margir eru ósáttir við að verið sé að miða við hluta af brunabótamati, margir eru ósáttir við skilyrði um lögheimili og þá finnst mörgum súrt að geta ekki flutt áhvílandi lán með sér, væntanlega á nýja eign. Byggingarverktakar hafa líka sett sig í samband við þingmenn og lýst stöðu sinni sem ekki er góð. Ekki er verið að gera ráð fyrir að kaupa upp íbúðir sem þeir eru með í sölu. Það mun væntanlega gera það að verkum að þeir munu eiga erfitt með að halda áfram starfsemi þar sem þeirra eigið fé er bundið í húseignum sem ekki fást bættar.

Það er ljóst, virðulegur forseti, að gera þarf verulegar breytingar á þessu frumvarpi eigi það að geta náð utan um alla þá sem eiga allt sitt eigið fé bundið í húseignum í Grindavík, bæði íbúana sem margir falla á milli skips og bryggju í frumvarpinu og aðra sem eiga hagsmuna að gæta. Fulltrúar í undirnefnd um málefni Grindavíkur hafa óskað eftir fundi í nefndinni og í morgun komu viðbrögð við þessari beiðni.

Virðulegi forseti. Nú er orðið ljóst að einhver bið verður á því að þetta frumvarp verði lagt fram til þinglegrar meðferðar en gert hafði verið ráð fyrir að það myndi eiga sér stað í þessari viku. Vonandi er það vegna þess að taka eigi tillit til þeirra athugasemda sem borist hafa og við fáum í hendur frumvarp sem nái betur utan um alla þá sem í hlut eiga.

###

Virðulegur forseti. Ég þakka hv. þingmanni fyrir þetta. Ég er bara nokkuð glaður með að mannanafnanefnd skuli hafa leyft þessi nöfn af því að það voru foreldrar barnanna sem óskuðu eftir því að fá að láta börnin heita þessum nöfnum. En ég skil ekki samhengið á milli þess að leyfa eitt nafnið en banna hitt, en uppbygging nafnanna var alveg sú sama. Ég hef ekki verið að nefna eitthvað þarna sem er íþyngjandi. Ég vil frelsi. Ég óska eftir frelsi til að gefa börnunum mínum það nafn sem ég sjálfur kýs. Ég óska þess sama réttar fyrir aðra foreldra, að það sé ekki nefnd úti í bæ sem ákveður hvað börnin okkar eiga að heita samkvæmt einhverri málhefð sem, miðað við þau nöfn sem ég var að nefna hér, stenst engan veginn. Þetta er ekki málhefðin okkar eins og við þekkjum hana í dag, þetta gæti hafa verið þekkt einhvern tímann í fyrndinni. Við sjáum þetta bara vera að gerast. Eins og ég nefndi í ræðunni minni þá var það bannað hér á árum áður á Norðurlöndum að kenna sig við föður og móður. Það var verið að banna það. Og það var verið að banna okkur að taka upp ættarnöfn. Þeir sem voru búnir að því, þeir máttu halda þeim og börnin þeirra. En ég mátti ekki taka upp ættarnafn. Eins og hv. þingmaður nefndi hér í ræðu áðan þá eru það mörg sem vilja ekki kenna sig við föður eða móður, staða margra er slík. Þess vegna eigum við að virða frelsi fólks til að heita það sem það vill.

###

Forseti. Ég þakka fyrir ræðuna sem hér var flutt. Þó að ég sé ekki sammála henni þá hafði ég gaman af henni. Ég leyfði mér hér í andsvari áðan að vitna í orð manns sem heitir Eiríkur Rögnvaldsson og las þau hér uppi í pontu en þar benti hann á að þetta gæti farið í bága við stjórnarskrá; það voru ekki mín orð í því samhengi.

Mig langar aðeins, af því að hv. þingmanni verður tíðrætt um íslenska málhefð, að geta þess sem ég nefndi hér í framsögu minni. Það er verið að leyfa nafn sem er skrifað Ullr — ég gæti kannski ímyndað mér að þetta hefði passað fyrir 200 árum eða 300 árum en ég sé þetta ekki ganga upp samkvæmt íslenskri málhefð — en ekki var leyft að heita Heiðr. Þetta er nákvæmlega eins að uppbyggingu, annað leyft en hitt er bannað. Við erum með kvennanafn sem er Erykah — er það heimilað út frá íslenskri málhefð? Þetta er ekki íslenskt, ekki eins og við myndum skilja það. Hér er vísað í íslenska málhefð sem ég veit í raun og veru ekki hver er.

Ég er íhaldssamari en andskotinn hvað þetta varðar og hef gefið börnunum mínum íslensk nöfn og haldið á lofti nöfnum formæðra og forfeðra. En mér finnst frelsið vera miklu mikilvægara en það að ég ætli að leyfa mér að styðja það að einhver hópur úti í bæ stjórni því hvað börnin mín eiga að heita.

###

Virðulegur forseti. Ég heyri það að við hv. þingmaður deilum ekki sömu skoðun á þessu, það liggur bara fyrir. Ég álít að það sé ekkert endilega hlutverk foreldra að verja íslenska tungu. Ég sé það ekki sem mikla vörn fyrir íslenska tungu, ef ég miða við þau dæmi sem ég nefndi hér áðan, um hvaða nöfn er búið að samþykkja og hvaða nöfnum er búið að hafna — að þar sé verið að verja íslenska tungu eitthvað sérstaklega. Mig langar að vitna í einn frægan speking sem heitir Eiríkur Rögnvaldsson. Hann segir:

„En hefðir eru lítils virði nema samfélagið þar sem þær gilda hafi áhuga á að halda í þær. Hefð sem þarf að viðhalda með lögum er ekki hefð — heldur nauðung. Hér vegur þó þyngst að núgildandi lög standast ekki með nokkru móti jafnræðiskröfur samtímans — og eru raunar að því er best verður séð brot á 65. gr. stjórnarskrárinnar þar sem segir m.a. að allir skuli vera jafnir fyrir lögum …“

Þannig er það í dag, það eru ekki allir jafnir fyrir lögunum. Sumir fá að viðhalda t.d. ættarnafni en aðrir fá ekki að taka upp ættarnafn. Í þessu frumvarpi eins og það liggur fyrir núna er fólgið frelsi foreldra til að ákveða nöfn barnanna sinna sjálf en ekki einhver nefnd úti í bæ sem er að velta fyrir sér einhverjum allt öðrum hlutum en eru í hugum foreldra. Enda sjáum við að það er fullt af foreldrum sem eru með alls konar falleg nöfn sem þeir vilja gefa börnunum sínum en fá það ekki af því að íhaldssemi einhverrar nefndar úti í bæ er að stjórna ferðinni.

###

Virðulegur forseti. Ég þakka hv. þingmanni fyrir andsvarið. Ég náði ekki fyrstu vangaveltunni hans eða númer tvö, heyrn mín náði því ekki, en varðandi rétt og skyldu, rétt  hvers einstaklings til að bera nafn og skyldu forsjáraðila til að gefa barni nafn, þá ber forsjáraðila skylda til þess að gefa barni nafn innan tiltekins tíma. Þannig er það skrifað inn í frumvarpið. Það er réttur allra að hafa nafn. Þetta snýst um frelsi. Þetta snýst ekki um það að einhver nefnd úti í bæ ákveði hvað barnið mitt á að heita heldur ákveð ég það sem ábyrgt foreldri og ég tel mig alveg til þess bæran að geta gert það, þekkjandi svona nöfn yfir höfuð. Hvaðan hefðin kemur varðar mig í sjálfu sér litlu, hvort hún komi frá Frakklandi, Danmörku, Svíþjóð, Þýskalandi eða Íslandi. Ef nafnið er bara þess eðlis að ég tel það vera fallegt og gott fyrir afkvæmi mitt þá finnst mér það vera minn réttur að fá að gefa barninu mínu slíkt nafn.

Varðandi ættarnöfnin þá kemur fram í þessu að það eru sumir sem fá að bera ættarnöfn en ekki allir. Maður veltir fyrir sér hvernig standi á því að sumir fái að gera þetta en aðrir ekki. Á einhverjum tímapunkti áttu þeir forfeður sem gerðu þetta, tóku upp ættarnöfn, en þeir sem myndu hugsanlega vilja taka upp ættarnöfn í dag mega það ekki. Það er ekkert frelsi fólgið í þessu.

###

Virðulegi forseti. Ég mæli hér fyrir frumvarpi til laga um mannanöfn. Flutningsmenn eru ásamt sjálfum mér Hanna Katrín Friðriksson, Sigmar Guðmundsson, Þorgerður Katrín Gunnarsdóttir, Arndís Anna Kristínardóttir Gunnarsdóttir, Björn Leví Gunnarsson, Eva Sjöfn Helgadóttir, Gísli Rafn Ólafsson og Halldóra Mogensen. Frumvarpið felur í sér löngu tímabærar breytingar til að tryggja fólki frelsi til að velja sér og börnum sínum nafn. Fólk hefur kallað eftir þessu, eðlilega, enda er fátt sem er okkur jafn persónulegt og nafnið okkar.

Ásetningur forvera minna, sem settu gildandi mannanafnalög, var góður. Menn vildu koma í veg fyrir að börnum yrðu gefin nöfn sem yrðu þeim til ama og um leið að vernda tungumálið. Það er góðra gjalda vert þó að aðferðin hafi ekkert endilega verið rétt. Varðandi nöfn sem geta verið börnum til ama þá er í fyrsta lagi afar sjaldgæft að mannanafnanefnd hafni nafni af þeim sökum. Ákvörðun á þeim grundvelli felur í sér huglægt mat sem nefndin grípur ekki til nema í algjörum undantekningartilfellum.

Í öðru lagi eru ótal aðrir hlutir sem foreldrar geta gert börnum sínum í uppeldinu sem verður þeim til ama án þess að löggjafinn telji ástæðu til að grípa þar inn í, t.d. þegar foreldrar velja börnum sínum föt, klippingu eða tómstundir, gefa þeim hollan eða óhollan mat, velja búsetu o.s.frv. Engum dettur í hug að ríkið komi inn með regluverki og opinberri nefnd til að stýra slíku.

Í þriðja lagi þá elska foreldrar börnin sín og vilja ekki gefa þeim nafn sem yrði börnunum til ama. Komi einhver tilfelli upp um hið gagnstæða — ef foreldrar eru tilbúnir til þess að gefa barni sínu slíkt ónefni að það réttlæti opinbert eftirlit —þá er einfaldlega rétt að barnaverndaryfirvöld stígi þar inn. Það væri merki um alvarlega vanrækslu strax í frumbernsku sem gott væri að kæmi fram frekar en að hún strandaði sem synjun mannanafnanefndar eða það, sem er líklegra, að hún kæmi ekki einu sinni inn á borð nefndarinnar.

Við þetta má síðan bæta að fjölmörg góð og gild íslensk nöfn í mannanafnaskrá geta verið nafnbera sínum til ama. Börn hafa ótrúlega frjótt ímyndunarafl til að finna uppnefni og ýmsar persónur, bæði raunverulegar og skáldaðar, geta haft áhrif á það hversu vel manni líkar við nafnið sitt. Núgildandi mannanafnalög veita því enga raunverulega vernd gegn því að nafn sé einhverjum til ama.

Þá eru það hin rökin sem snúa að vernd íslenskrar málhefðar og nafnahefðarinnar. Það eru athyglisverð rök því að nafnahefðin okkar þróaðist í aldanna rás án þess að um hana giltu einhver sérstök lög. Það var ekki fyrr en fyrir rétt rúmri öld sem fólki datt fyrst í hug að setja lög til að verja hefð sem þá hafði ríkt í þúsund ár. Fyrstu lögin um mannanöfn voru sett árið 1914. Það var síðan árið 1925 sem lög voru sett sem bönnuðu fólki að taka upp ný ættarnöfn. Þau ættarnöfn sem áður höfðu verið tekin upp í málið voru bundin við börn og barnabörn þeirra sem tekið höfðu þau upp. Þeim lögum var reyndar nokkuð illa fylgt eftir þannig að allnokkur dæmi voru um að ættarnöfn væru engu að síður tekin upp á árunum þar á eftir.

Árið 1991 voru ný lög um mannanöfn samþykkt. Þar voru þá bæði þessi svokölluðu löglegu ættarnöfn sem og hin ólöglegu fest í sessi að nýju og skerpt á því banni að taka mætti upp ný ættarnöfn. Það rímar mjög illa við nútímasamfélag, virðulegur forseti, þar sem við erum með einhvers konar forréttindahóp sem má bera ættarnöfn og má viðhalda þeim út frá því að forfeður þeirra hafi á einhverjum tímapunkti ákveðið að breyta nafni sínu í þessa veru. Flest eru þessi ættarnöfn, í huga þeirra sem aðhyllast forsjárhyggjuna, sennilega mjög alvarlegt frávik frá íslenskri málhefð. Auðvitað á hverjum manni að vera frjálst hvort hann kýs að taka upp ættarnafn eða ekki, viðhalda ættarnöfnum sem notið hafa hefðar í viðkomandi ættum eða endurreisa jafnvel ættarnöfn erlendra forfeðra eða foreldra sem lengi vel var bannað samkvæmt íslenskum lögum.

Stundum heyrir maður að fólk óttist það að án mannanafnalaga muni allir Íslendingar að endingu taka upp ættarnöfn. Á hinum Norðurlöndunum hafi venjan einu sinni verið föður- og móðurnöfn en nú hafi bara allir ættarnöfn. Þá spyr ég venjulega á móti: Hvaða ættarnöfn hefðir þú gefið börnunum þínum ef það væru engin mannanafnalög? Svarið er ávallt það sama. Viðkomandi hefði bara gefið barninu sínu sama föður- og móðurnafn og hann gerði. Það fylgir ekki sögunni að á hinum Norðurlöndunum voru sett lög sem skylduðu fólk til að taka upp ættarnöfn; árið 1828 í Danmörku, árið 1901 í Svíþjóð og árið 1921 í Noregi. Þar var nefnilega löggjafinn að þvælast fyrir hefðinni og afnema hana. Hefðir eru miklu sterkari þegar þær fá að lifa frjálsar frá inngripum hins opinbera.

Við þurfum ekki lög eða þvinganir til að viðhalda einhverri tiltekinni hefð eða tilteknum venjum. Menningin lifir með fólkinu en ekki með lögunum. Útgangspunktur þessa frumvarps er að við eigum að geta treyst fólki til að þróa þessa nafnahefð okkar áfram með sama hætti og við eigum að geta treyst foreldrum til að velja börnum sínum nöfn sem verði þeim ekki til ama þegar fram í sækir.

Virðulegur forseti. Þetta frumvarp hefur verið lagt fram áður, á 148. þingi, 149. og 152. þingi, en náði samt ekki fram að ganga. Þegar frumvarpið var fyrst lagt fram fól það í sér löngu tímabæra breytingu, að nöfn yrðu ekki bara bundin ákveðnu kyni og að fólk gæti valið kenninafnið „bur“ í stað „sonar“ eða „dóttur“. Síðan þá hefur ríkisstjórnin staðið sjálf fyrir breytingum á lögunum sem er afar jákvætt. Þá hafa verið gerðar breytingar á frumvarpinu frá því að það var síðast lagt fram til að bregðast við umsögnum um að hægt yrði að knýja fram breytingar á nafni ef það væri beinlínis meiðandi fyrir barnið.

Það er ágætt að hafa það í huga að réttur til nafns nýtur verndar 1. mgr. 71. gr. stjórnarskrárinnar. Það er auðvitað persónubundinn réttur og nafn er nátengt sjálfsmynd og sjálfsvitund fólks og varðar fyrst og fremst einkahagi og persónurétt. Í þeim lögum um mannanöfn sem lagt er til að breyta eru víðtækar takmarkanir á þessum rétti sem ekki verða rökstuddar með vísan til almannahagsmuna eða annarra hagsmuna sem réttlætanlegt er að byggja á í nútímasamfélagi.

Ég mun nú í stuttu máli fara í gegnum breytingarnar sem frumvarpið felur í sér og hvers vegna þær eru svo umfangsmiklar að tilefni sé til að leggja fram frumvarp um ný heildarlög í stað þess að gera breytingar á gildandi lögum.

Hinu nýja frumvarpi er skipt í þrjá kafla í stað níu í gildandi lögum. I. kaflinn ber titilinn Fullt nafn og nafngjöf. Hann er um margt sambærilegur I. kafla núgildandi laga. Einn munur er að lögin hefjast nú á þeirri yfirlýsingu að allir hafi rétt til nafns sem hefur ekki komið áður fyrir í íslenskum lögum þótt um mikilvægan grundvallarrétt sé að ræða. Þá eru í kaflanum felld brott ákvæði sem snúa að millinöfnum og hámarksfjölda nafna. IV. kafli núgildandi laga um kenninöfn er felldur inn í hann og bætt við að heimilt sé að nota ættarnöfn sem kenninafn. Varðandi millinöfn er gengið út frá því að þau millinöfn sem nú eru í notkun geti annaðhvort verið skráð sem eiginnafn eða ættarnafn eftir því hvað nafnberinn kýs.

Í II. kafla er fjallað um nafnbreytingar. Þar eru ákvæðin efnislega lík VI. kafla gildandi laga nema ákvæðin eru einfölduð og takmarkanir á því hversu oft fólk geti breytt nafni sínu eru felldar brott.

Í III. kafla er að lokum samansafn ýmissa ákvæða sem taka til ritháttar nafna í opinberum skrám, reglugerðarheimildir fyrir ráðherra um rithátt og miðlun nafna og sektarheimildir ef forsjáraðilar draga það óhóflega að gefa barni nafn eða ef þeir gefa því nafn sem augljóslega er meiðandi eða vanvirðandi. Í fyrra tilfellinu hefur fjárhæð sektar verið reiknuð upp miðað við vísitölu og námunduð niður á næsta þúsund fyrir neðan. Þar er því um að ræða raunlækkun á fjárhæð sekta. Varðandi seinna tilvikið er lagt til að sektir fyrir að breyta ekki vanvirðandi nafni séu fimmfalt hærri en sektir fyrir það að draga það að gefa nafn. Flutningsmenn vona að það dugi til að róa þá þingmenn meiri hlutans sem hafa mestar áhyggjur af velsæmi í nafngjöfum barna.

Virðulegur forseti. Ef við skoðum nöfnin sem hafa verið samþykkt og þau sem hefur verið hafnað af mannanafnanefnd þá er erfitt að sjá einhverja skýra línu. Þannig hlaut nafnið Ullr náð fyrir augum nefndarinnar en ekki nafnið Heiðr. Erykah var samþykkt en ekki nafnið Nathalía. Gottlieb var samþykkt en ekki Rósmarín. Gunni var samþykkt en ekki Theo. Ekkert af þessum nöfnum er sérstaklega meiðandi eða vanvirðandi þótt mörg þeirra séu ný fyrir mér.

Þá gilda líka ólík lögmál um nafngjöf barna og fullorðinna. Þótt áfram verði talið að einhver tiltekin nöfn væru meiðandi ef þau væru gefin nýfæddu barni þýðir það ekki að þau rök standi til þess að banna fullveðja sjálfráða einstaklingi að heita því sem hann vill. Þvert á móti ætti fullorðið fólk að geta valið sér hvaða nafn sem er, meiðandi eða ekki. Frelsið snýst nefnilega ekki bara um það hvort við styðjum rétt fólks til að gera eitthvað sem við erum sammála, það snýst líka um að styðja rétt fólks varðandi það sem við erum ósammála um svo lengi sem grunngildum um að það valdi ekki öðrum skaða er framfylgt.

Virðulegur forseti. Í um þúsund ár hafði íslensk þjóð fullt og óskorað frelsi til að nefna börn sín þeim nöfnum sem hún kaus. Það frelsi skilaði þeirri nafnahefð sem Alþingi hefur síðustu áratugi talið þörf á að festa í sessi með sérstökum mannanafnalögum og með mannanafnanefnd. Er ekki kominn tími til að treysta fólki aftur fyrir eigin nöfnum? Eru það ekki almannahagsmunir?

Virðulegur forseti. Að því sögðu legg ég til að málinu verði vísað til allsherjar- og menntamálanefndar að lokinni þessari umræðu. Þar mun það vonandi hljóta skjóta og góða afgreiðslu.

###

Virðulegur forseti. Íbúar Grindavíkur hafa nýtt undanfarna daga til að sækja þá innanstokksmuni sem þeir hafa haft tækifæri til að sækja áður en til tíðinda dregur á nýjan leik sem allt útlit er fyrir að gerist innan skamms. Eðlilega hvílir staðan þungt á Grindvíkingum og þrátt fyrir að komið sé til móts við þá á ýmsan hátt er óvissan mikil. Verður hægt að flytja til Grindavíkur á nýjan leik? Munu Grindvíkingar geta gengið að húsinu sínu vísu í framhaldinu? Verða þessir atburðir viðvarandi? Munu fyrirtækin hverfa úr sveitarfélaginu, eitt af öðru? Ræður sveitarfélagið við að halda stjórnsýslunni gangandi? Á þessum tímapunkti er erfitt að veita svör við svona spurningum. Nú er hins vegar orðið ljóst að ekki verður um neina búsetu að ræða í Grindavík, a.m.k. ekki næstu misseri. Þótt sárt sé ætti það að eyða ákveðinni óvissu. Grindvíkingar bíða nú eftir svörum um uppkaup ríkisins og eftir atvikum fjármálastofnana á húsnæði í Grindavík. Það myndi veita Grindvíkingum tækifæri til að koma sér fyrir á nýjum stað og upplifa eitthvert öryggi. Þá vakna hins vegar nýjar spurningar sem vega þungt í huga heimamanna. Fyrsta spurningin sem maður heyrir er hvort miðað verði við fasteignamat eða brunabótamat þegar innlausn húsnæðis á sér stað. Vegna mikils munar á fasteignamati og brunabótamati er eðlilegt að spurt sé. Í mínum huga ætti alltaf að miða við brunabótamat sem endurspeglar betur raunverð húsnæðis. Þá veltir fólk líka fyrir sér forkaupsrétti þar sem mörg vilja halda í þá von að komast til baka þótt síðar verði, og ef af honum verður, hver muni sjá um viðhald húsa og lóða í millitíðinni. Því þarf einnig að svara en von Grindvíkinga er að upplifa einhverja festu og fyrirsjáanleika og þá von megum við ekki taka af þeim.

###

Virðulegur forseti. Ég vil byrja á að þakka hv. þm. Gísla Rafni Ólafssyni fyrir að óska eftir þessari mikilvægu umræðu en um leið endurspeglar hún fyrirhyggjuleysið sem hefur ríkt í þessum málaflokki allt of lengi. Að búa í landi þar sem allt getur gerst ætti að gera það að verkum að til væru verkferlar til að takast á við náttúruhamfarir af þeim toga sem við erum t.d. að upplifa í Grindavík. En því miður virðist staðan vera sú að samhæfingu skortir, fjármuni skortir og starfsfólkið sem þarf að vinna þessi mikilvægu störf vantar. Það liggur fyrir að almannavarnir hafa ekki mannaflann til að vinna allar þær viðbragðsáætlanir sem þörf er á. Hér er mikil þörf á ofanflóðavörnum, þörfin hefur verið kortlögð, við vitum hvað þarf og hvað það mun kosta. Samt er ekki nema kannski helmingur af skattinum sem er eyrnamerktur ofanflóðasjóði að skila sér í slíka uppbyggingu. Við vitum að staða ríkissjóðs er í járnum og við sjáum að ríkisstjórnin er ítrekað að brjóta sparibauk barnanna okkar, taka peninginn sem á að fara í ofanflóðavarnir til að greiða niður yfirdráttinn. Önnur birtingarmynd þess er þegar ekki var hægt að reisa varnargarða um Svartsengi og Grindavík án þess að leggja nýjan skatt á almenning.

Virðulegi forseti. Ég vil þó fá að láta í ljós virðingu mína fyrir því fólki sem hefur unnið hörðum höndum við að bjarga því sem bjargað verður í þeim hamförum sem dynja á okkar fólki í Grindavík. Það má ekki láta það gerast að fjármagn skorti til að takast á við verkefni sem þessi. Við þurfum sem þjóð að vera undirbúin fyrir áraun af þessu tagi og þar skiptir máli að búa í haginn.

###

Herra forseti. Ég þakka hæstv. ráðherra fyrir hans svar. Við erum í þeirri stöðu að okkur fjölgar hér á landi, bæði vegna þess að hér hefur verið kraftur í atvinnulífinu og það er verið að flytja inn vinnuafl til þess að vinna m.a. þau störf sem Íslendingar hafa ekki viljað vinna og ferðamannaiðnaðurinn er vaxandi. Það verður áfram eftirspurn eftir vinnuafli og við þurfum að skaffa því vinnuafli og því fólki sem flytur hingað til landsins öruggt skjól og þak yfir höfuðið. Nú ríkir óvissa en ef það verður að vissu að Grindvíkingar geti ekki á næstu misserum, jafnvel árum, farið heim aftur þá kemur að þessum uppkaupum ríkisins á eignum í Grindavík og að Grindvíkingar vilji þá finna sér húsnæði sem er í einhverju samræmi við það sem þeir áttu í Grindavík. Grindavík er stöndugt samfélag og húsnæðiskostur í Grindavík er mjög góður. Það þóttu tímamót þegar blokk reis í Grindavík. Flestir eiga þessi fínu einbýlishús og fínu raðhús sem þeir hafa komið sér upp vegna þess að efnahagsleg staða í Grindavík hefur verið góð í gegnum tíðina. Við þurfum væntanlega að horfa til þess að byggja einhverjar þær eignir sem Grindvíkingar vilja þá eiga til framtíðar. Ég held að við höfum flutt inn um 500 hús þegar gosið átti sér stað í Vestmannaeyjum. Er bara ekki komið að þeim tímapunkti að við förum að gera það núna, af því að það tekur tíma? Allt tekur tíma og fasteignamarkaðurinn er auðvitað tímafrekur þannig að ég spyr: Er ekki rétt að fara að bretta upp ermar hvað það varðar?

###

Virðulegur forseti. Eins og með fyrri frumvörp sem hér hafa verið kynnt í dag til hjálpar stöðunni í Grindavíkurbæ þá lýsi ég ánægju minni með að það sé verið að framlengja þetta úrræði og jafnframt að það sé verið að  hækka tölurnar, það skiptir máli, og líka fjölda þeirra sem búa á heimili. Ég nefndi þetta einmitt þegar frumvarpið var til umræðu upphaflega, hvort talan fjórir, fjórir í heimili, væri hin rétta tala. En það er fínt að það sé verið að breyta þessu. Ég las eina Facebook-færslu frá ungri konu sem leigði hjá Bríeti sem sagði að sú tala sem hún fékk í stuðning hefði engan veginn dugað fyrir húsaleigunni þannig að hún var komin í skuld upp á 90.000 kr. bara á einum eða tveimur mánuðum, þannig að vandamál margra eru mikil og margir lýsa yfir miklum fjárhagsáhyggjum. Hér erum við með byggingarfélög eða fasteignafélög eins og Bjarg og Bríeti sem sinna þessum verkefnum núna, að fjárfesta í íbúðum, Bríet til leigu og síðan Bjarg fyrir þessa tekjulægri. Við getum ekkert horft fram hjá því að þetta hefur auðvitað áhrif inn á markaðinn. Maður tók eftir því að um leið og fyrirheit komu frá ríkisstjórninni um að kaupa eignir Grindvíkinga eða borga þá út úr þeim eignum sem þeir eiga þá hafði það strax áhrif á markaðinn. Við erum búin að sjá það í fréttum í vikunni að þetta er farið að hafa áhrif, bæði í Hafnarfirði og í Reykjanesbæ.  Sér hæstv. ráðherra einhver tækifæri til þess að bæta í á framboðshliðinni til að við séum ekki að lenda í þessum skorti sem við erum alltaf að lenda í hverju ári?

###

Virðulegur forseti. Ég þakka hæstv. ráðherra fyrir hennar svör hér. Ég hlýt að fagna því ef til gætu komið einhverjir þeir styrkir sem gætu verið þess valdandi að fyrirtækin gætu hafið rekstur á öðrum stað. Við vitum um slík fyrirtæki; við vitum um fataverslanir og hugsanlega veitingastaði sem hafa verið starfræktir í Grindavík en hafa verið að þjónusta fleiri svæði  en bara Grindavík og verið með þjónustu  uppi í flugstöð og  víða  á þessu svæði. Mér finnst það vera  gagnlegt ef svo verður. Það eina sem ég hef áhyggjur af er auðvitað það ef fyrirtæki ná að staðsetja sig utan Grindavíkur að þau komi ekki til baka. Það gæti verið áskorun fyrir samfélagið í Grindavík ef fyrirtækin koma ekki til baka. En við erum auðvitað alltaf  að segja að við lifum á fordæmalausum tímum og við erum alltaf í viðbragði við því ástandi sem er greinilega síbreytilegt frá degi til dags. En öll þessi viðleitni til að standa með samfélaginu er af hinu góða og ég fagna henni.

###

Virðulegur forseti. Ég vil þakka hæstv. fjármálaráðherra fyrir hennar framsögu hér í þessu máli og styð þetta heils hugar því að það skiptir auðvitað máli að við veitum  andrúm  til handa fyrirtækjunum á svæðinu. Það skiptir máli. Mig langar aðeins að spyrja, af því að hún nefndi að það væru í smíðum eða í vinnslu rekstrarstyrkir til handa fyrirtækjum, hvort hún gæti akkúrat núna á þessum tíma upplýst um hvernig þeim verður háttað, hvort þetta sé eitthvað í anda þeirra Covid-styrkja sem hér voru veittir á sínum tíma vegna þessa ástands sem þá var. Við getum í sjálfu sér alveg líkt þessu við þær hamfarir sem þá áttu sér stað og fyrirtækin gátu í raun og veru ekki verið  í rekstri. Ég held að margir atvinnurekendur séu uggandi um stöðu sína. Markaðir eru í hættu, það eru stór og mikil útflutningsfyrirtæki sem þarna eru staðsett og þau hafa vissulega áhyggjur af því að geta ekki framleitt það sem þau hafa verið að gera með reglubundnum hætti til handa aðilum  erlendis. Það bíður enginn eftir fiskinum á diskinn sem á kannski að afhendast á veitingahúsi eða hvar sem er í heiminum,  menn leita þá bara markaða annars staðar. Þetta eru auðvitað bara viðsjárverðir tímar hvað það varðar. Ef hún gæti frætt okkur um  hugmyndafræðina á bak við þessa rekstrarstyrki.

###

Virðulegur forseti. Ég þakka hæstv. ráðherra fyrir svar hans hér. Það gleður mig auðvitað að vita til þess að 500 einstaklingar eru enn þá með þetta ráðningarsamband sem skiptir svo miklu máli en þá sjáum við samt sem áður að við erum farin að tala um að 15–20% eru komin í þá stöðu að þurfa að leita beint til Vinnumálastofnunar án þess að vera í ráðningarsambandi við sinn atvinnurekanda eins og verið hefur. Það segir okkur líka bara um getu fyrirtækjanna til að koma til móts við þá einstaklinga sem hafa unnið hjá þessum fyrirtækjum.

Ég upplifði mikla depurð á þessum fundi með atvinnurekendum í Grindavík núna í vikunni og mér eru minnisstæð orð eins þeirra þegar hann sagði: Þessi staða er að kyrkja okkur, hún er að kyrkja okkur. Það ástand mun ekki batna miðað við það útlit sem fólk sér fyrir sér núna í náinni framtíð. Þá þurfum við auðvitað að fara að horfa til rekstrarstyrkja til fyrirtækjanna svo að þau bara lognist ekki út af. Það hlýtur að vera næsta verkefni og bíður þá þingsins að takast á við það.

Ég veit ekki hvað ég get sagt meira um þetta. Þetta úrræði er auðvitað gott eins langt og það nær og maður veit um fyrirtæki sem ekki eru farin að nýta þetta enn þá en, eins og hæstv. ráðherra segir, þetta átti að gilda fram í maí en getur svo sem gilt og mun gilda fram í september, en það gildir um stóru útgerðarfyrirtækin. Þau hafa ekki þurft, held ég, að fara í þetta úrræði en þau munu hugsanlega gera það í náinni framtíð ef þau geta ekki — og þá verður pakkinn verulega stór — hafið rekstur í þeim fasteignum sem þau eiga þarna og ef þau geta það ekki er hætta á að þetta lognist bara út af.

###

Virðulegur forseti. Ég vil lýsa ánægju minni með að þetta frumvarp sé fram komið til að draga úr þeirri óvissu sem hvílir á samfélaginu í Grindavík og fólkinu sem þar bjó en er nú svo sem ekki þar lengur. Í vikunni fékk ég tækifæri til að fara til fundar við atvinnurekendur í Grindavík og hljóðið var mjög dauft. Fólk hefur ekki getað komið fyrirtækjunum sínum af stað eða hafið framleiðslu. Margir atvinnurekendur eru að velta fyrir sér að flytja starfsstöðvarnar frá Grindavík og halda áfram framleiðslu, rekstri sinna fyrirtækja annars staðar. Það er auðvitað áhyggjuefni ef þetta gerist í miklum mæli. Tilgangur þessa frumvarps á sínum tíma var að reyna að viðhalda ráðningarsambandi. Einstaklingar í Grindavík gátu auðvitað bara leitað sjálfir beint til til Vinnumálastofnunar og fengið atvinnuleysisbætur en þarna var fyrst og fremst verið að horfa til þess að reyna að viðhalda ráðningarsambandinu. Maður veltir fyrir sér á þessum tímapunkti getu fyrirtækjanna til þess bara yfir höfuð að viðhalda ráðningarsambandi og hvort hæstv. ráðherra geti á þessum tímapunkti veitt einhverjar upplýsingar um það hvort þeir sem hafa starfað í Grindavík hafi þurfti að leita beint til Vinnumálastofnunar eftir bótum eða hvort fyrirtækin séu að nýta sér þetta úrræði, þannig að maður geti áttað sig á því hvernig þetta stendur allt saman  því að ef tilgangi frumvarpsins hefur ekki verið náð þá væri þetta til einskis í sjálfu sér.

###

Virðulegur forseti. Ég vil byrja á að þakka fyrir þessa umræðu sem er mikilvæg. Við þyrftum að gera meira af því að ræða heilbrigðismál sem skipta okkur svo miklu máli. Við erum ekki að ræða hér framlögin í heildina til heilbrigðismála heldur formið á þjónustunni sem hér er til umræðu. Ég vil bara að lýsa því yfir strax að ég er í liði með hæstv. heilbrigðisráðherra þegar kemur að þeirri viðleitni hans að fækka fólki á biðlistum. Ég er á þeirri skoðun að þeir samningar sem ráðherra gerði við þá þjónustuaðila sem hér hafa verið að veita þjónustu hvað varðar liðskiptaaðgerðir hafi hreinlega unnið gegn einkavæðingu af því að við þá samningsgerð kom ráðherra í veg fyrir að ríkara fólk gæti greitt sig fram fyrir röðina. Nú fóru bara allir á sama biðlistann og borguðu það sama. Það skiptir máli.

Ég bý í samfélagi þar sem 30.000 manns búa. Þar var ein heilsugæsla. Það gerðist ekki neitt í tíð fyrri ráðherra. En núna, eftir að þessi ráðherra kom, þá náðum við í gegn einkarekinni heilsugæslu sem er núna farin að þjónusta 6.000 íbúa á svæðinu. Gamla heilsugæslan réð ekkert við að þjónusta 30.000 manns, enda voru 4.000–5.000 manns farin að keyra Reykjanesbrautina til að fá þjónustu á höfuðborgarsvæðinu. Núna er þessi heilsugæsla farin að þjónusta 6.000 manns og það mun halda áfram að þróast þannig, eftir því sem fólk áttar sig á því að það er verið að bæta þjónustuna, að einkareksturinn við hliðina á opinbera rekstrinum mun koma okkur til góða.

###

Virðulegi forseti. Það hefur komið í ljós að þau sem sitja nú við samningaborðið í Karphúsinu eru ekki eins langt komin og gert var ráð fyrir. Það er greinilegt að ýmislegt vantar upp á til þess að samningar náist. Það getur reynst erfitt að ákveða fyrirkomulag launabreytinga, hvort hækka eigi laun um krónutölu, prósentutölu eða hvort búa eigi til einhverja blöndu af hvoru tveggja, þ.e. að launataxtar hækki samkvæmt krónutölu en síðan verði til hófleg almenn prósentuhækkun sem þeir fá sem ekki taka laun samkvæmt kauptöxtum. Það hefur komið í ljós að aðrir hópar sem standa utan breiðfylkingarinnar innan ASÍ sætta sig illa við krónutöluhækkun og það hlýtur með einhverjum hætti að þurfa að horfa til þess ef um þessa kjarasamningsgerð á að ríkja einhver sátt. Þá skiptir tími kjarasamninga líka máli og það hvort í samninga verði settir einhverjir þeir fyrirvarar sem hægt er að grípa til ef forsendur samninga standast ekki. Stór hluti kröfugerðar stéttarfélaganna snýr síðan að ríkinu og þá að ríkið leggi til verulega fjármuni í tilfærslukerfin sem virðast hafa rýrnað talsvert undanfarinn áratug. Samkvæmt þeim upplýsingum sem ég hef aflað mér er verið að óska eftir því að færa kerfin aftur til ársins 2013 og sýna útreikningar að það muni kosta 25 milljarða á ári út samningstímann. Mér þykir það athyglisvert ef það er staðreynd að kerfin hafi rýrnað um þessa upphæð á tíma sem hefur einkennst af auknum uppgangi í samfélaginu eða hefur í það minnsta aukið kaupmátt margra.

Virðulegi forseti. Maður hlýtur að spyrja um þá pólitík sem meðvitað skerðir rétt þeirra sem þurfa á því að halda að samfélagið standi með þeim.

###

Virðulegur forseti. Umræðan undanfarna daga hefur að mestu leyti snúist um ágreining innan ríkisstjórnarinnar og þá vantrauststillögu sem fram kom á þinginu í gær. Eftir að hæstv. matvælaráðherra upplýsti um veikindi sín var sú tillaga að sjálfsögðu dregin til baka og ráðherra sendar batakveðjur héðan úr þingsal. Vonandi er þá hægt að fara að vinna að þeim verkefnum sem bíða þingsins en ekki síst ríkisstjórnarinnar sem hefur ekki sýnt að undanförnu að hún hafi einhvern vilja til þess að takast á við þessi verkefni sem bíða. Það er nauðsynlegt að koma málefnum Grindavíkur í einhvern þann farveg að um þau geti ríkt breið samstaða og að þau verði ekki að pólitísku bitbeini flokkanna hér á þingi. Það hvernig ríkisstjórninni tekst til í stuðningi við gerð kjarasamninga mun ráða miklu um hvernig okkur mun farnast á næstu misserum. Nú hafa komið fram kröfur frá stéttarfélögunum á almennum markaði um að ríkið leggi u.þ.b. 25 milljarða á ári inn í tilfærslukerfin og hafa samningsaðilar lýst því yfir að það sé forsenda þess að samningar náist. Þá hafa önnur samtök launafólks lýst því yfir að þau geti ekki fallist á þá krónutöluhækkun sem félögin á almennum markaði hafa farið fram á. Krónutöluhækkun lífskjarasamnings hafi gert það að verkum að ekki hafi orðið nein kaupmáttaraukning hjá þeirra félagsmönnum. Það bíður að ná fram einhverri málamiðlun til þess að samningar náist sem getur hjálpað til að ná fram þeim stöðugleika sem búið er að bíða eftir í mörg ár. Hitt er svo annað mál hvernig fjármagna á þetta allt saman. Þrátt fyrir að uppgangur hafi verið í samfélaginu að undanförnu er ríkissjóður enn rekinn með tapi og því þarf að breyta og verður að breyta.

###

Virðulegi forseti. Það eru rúmir tveir mánuðir liðnir frá því að Grindavíkurbær var rýmdur, frá því að náttúruöflin hröktu fjölskyldur af heimilum sínum og sundruðu rótgrónu og fallegu samfélagi. Atburðurinn fyrir rúmri viku síðan þegar sprunga opnaðist og hraun rann um götur bæjarins og brenndi hús var síðan til þess fallinn að auka enn frekar álagið á bæjarbúa sem nú þegar lifa í fullkominni óvissu um afkomu sína, um menntun barnanna sinna og um framtíðina. Það er gott að Alþingi sé loksins komið saman til að ræða þessa stöðu. Það hefði mátt gerast fyrr. Ég finn að samstaða þingmanna með Grindvíkingum er algjör. Hér eru allir sammála um að það þurfi að bregðast við og það þurfi að gerast strax. Þessa samstöðu þarf ríkisstjórnin að virkja.

Ég get ekki, virðulegi forseti, lýst vanmættinum og sorginni sem ég finn með Grindvíkingum gagnvart eyðingarkrafti náttúruaflanna. En samhugur og samkennd færa fólki ekki þak yfir höfuðið, fjárhagslegt öryggi eða mat á borðið. Hröð handbrögð þingsins í fjárhagslegum stuðningi og uppbyggingu íbúðarhúsnæðis gera það hins vegar. Það er leiðin fram á við núna og við megum engan tíma missa. Starfshópur um framboð á húsnæði fyrir Grindvíkinga skilaði innviðaráðherra tillögum sínum fyrir síðustu jól. Niðurstaða hópsins var sú að það er til nóg af lóðum til uppbyggingar á nýju húsnæði verði ákveðið að fara þá leið. Það á sérstaklega við um sveitarfélög á suðvesturhorni landsins í nágrenni Grindavíkur: Reykjanesbæ, Suðurnesjabæ, Voga og Hafnarfjörð. Við vitum ekki hvenær Grindavíkurbær verður aftur öruggur staður fyrir fjölskyldur til að búa sér heimili og ala upp börn og afstaða fólks til þess hvenær og hvort það vilji snúa aftur er skiljanlega ólík. Þess vegna þurfum við skýra valkosti fyrir fólk sem taka tillit til mismunandi aðstæðna og mismunandi skoðana íbúanna. Valfrelsi íbúa verður að liggja til grundvallar þeirri lausn eða þeim lausnum sem Alþingi ákveður.

Virðulegi forseti. Ef sú leið verður farin að flytja inn einingahús, eins og gert var eftir eldgosið í Vestmannaeyjum í janúar 1973, gætu slík hús verið tilbúin eftir u.þ.b. eitt ár. Þess vegna þarf að hefjast handa strax, því að þá væri fyrirséð að aðstæður og óvissa Grindvíkinga væri tímabundin í um 12 mánuði. Ef beðið er með slíka ákvörðun er bara verið að framlengja óvissu íbúanna. Miðað við þann fjölda lóða sem til staðar er ætti uppbygging einingahúsa að vera vel möguleg. Ríkið er sjálft stór landeigandi í Reykjanesbæ og því ættu að vera hæg heimatökin að skaffa land undir slík hús. Og ef allt fer á besta veg og Grindavíkurbær verður aftur öruggur innan ársins yrði uppbyggingin ekki til einskis, þvert á móti er þegar víðtækur húsnæðisskortur á landinu og hröð uppbygging myndi þá aðeins verða til þess fallin að draga úr framboðsskortinum og bæta hag allra. Fórnarkostnaðurinn af því að ráðast í slíka uppbyggingu strax er þar af leiðandi enginn.

Virðulegi forseti. Hér ríkir eining um að styðja við Grindvíkinga og hér ríkir að sama skapi eining um að sameiginlegir sjóðir verði nýttir til þess. Grindvíkingar eiga ekki sjálfir að bera kostnaðinn af þessari stöðu. Nú hefur ríkisstjórnin upplýst um aðgerðir til stuðnings Grindvíkingum sem lesa mátti um í fréttatilkynningu á vef Stjórnarráðsins í dag. Margar af þeim aðgerðum þekkjum við og þar er verið að bæta í, bæði vegna þess að upphæðirnar hafa reynst of lágar en einnig vegna þess að fyrri stuðningur hefur ekki dugað til að koma Grindvíkingum í viðunandi húsnæði. Önnur úrræði virðast vera fyrirheit um að komið verði til móts við Grindvíkinga, m.a. um að þeir geti losað þá fjármuni sem þeir eiga í húsnæði í Grindavík og geti nýtt þá til þess að koma sér fyrir annars staðar. Ég lýsi fullum stuðningi við þessa aðgerð og geri þá kröfu að þetta komist til framkvæmda sem fyrst. Grindvíkingar eiga skilið fullan stuðning og þeir eiga skilið að ríkisstjórnin standi að honum með ábyrgum hætti.

###

Virðulegur forseti. Stjórnarmeirihlutinn leggur fram fjárlög sem Seðlabankinn, allir helstu greinendur og meira að segja hún sjálf kalla hlutlaus. Það þýðir að ríkisstjórnin er ekki og ætlar sér ekki að taka þátt í glímunni við verðbólguna. Hún lætur Seðlabankanum það einum eftir með tilheyrandi neikvæðum afleiðingum fyrir heimilin í landinu. Það að vera hlutlaus er ekki góð pólitík, allra síst þegar fólk gegnir valdamestu embættum landsins. Maður spyr sig um hlutverk ríkisstjórnar sem velur það að sitja hjá. Sú ríkisstjórn er þegar búin að gefast upp. Landsmenn eiga hins vegar annað og betra skilið en ríkisstjórn sem ákveður að taka sæti á varamannabekknum og vonar í lengstu lög að hún verði ekki kölluð inn á.

Virðulegi forseti. Við þurfum ríkisstjórn sem spilar leikinn. Ég segi nei við þessu frumvarpi.

###

Virðulegur forseti. Ég er áheyrnarfulltrúi í velferðarnefnd og get þar af leiðandi ekki skrifað upp á álit nefndar en ég lýsi fullum stuðningi við þetta álit sem kom einnig fram í ræðu hv. formanns nefndarinnar, Bjarkeyjar Olsen Gunnarsdóttur. Ég vil fá að þakka Alþingi fyrir skjót og fumlaus viðbrögð vegna stöðunnar í Grindavík. Hér erum við að koma til móts við þá Grindvíkinga sem hafa tekjur undir meðallagi. Bjarg íbúðafélag brást sem betur fer mjög vel við beiðni um að koma að þessu verkefni og hefur gert það af miklum myndarskap. Bjarg ráðgerir nú kaup á 60 íbúðum í sveitarfélögum í nágrenni Grindavíkur og getur þá þjónað Grindvíkingum sem uppfylla skilyrði Bjargs um úthlutun í íbúðakerfi félagsins. Það voru um tíu aðilar í íbúðum á vegum Bjargs í Grindavík og u.þ.b. 50 aðrir Grindvíkingar sem voru á biðlista eftir úthlutun og uppfylltu öll skilyrði. Því er ánægjulegt að sjá að Bjarg muni geta uppfyllt þarfir þessa hóps sem er svo mikilvægt við aðstæður sem þessar. Þrátt fyrir að ríkið muni á þessum tímapunkti greiða allt stofnframlagið, þ.e. 18% hlut ríkisins og 12% af framlagi sem við venjulegar aðstæður myndi falla í hlut sveitarfélags, mun það sveitarfélag sem íbúðirnar verða staðsettar í geta komið inn innan þriggja ára og þá tryggt að íbúðirnar verði til staðar um alla framtíð á þeim skilmálum sem gilda um úthlutun íbúða hjá Bjargi.

Virðulegur forseti. Þessi aðgerð er, hvernig sem á hana er litið, mjög góð og mun gagnast þeim Grindvíkingum vel sem munu fá úthlutun, vonandi á næstu dögum. Þá er tilganginum náð.

###

Virðulegur forseti. Vanda skal það er vel á að standa. Við teljum að þetta frumvarp sé ekki nægjanlega vel útfært og við viljum búa til ráðrúm til að gera það betur úr garði gert þannig að við vitum hver áhrifin verða á íbúana sem þurfa að gangast undir verulega íþyngjandi álögur. Við teljum eðlilegt og rétt að við frestum þessu um ár til þess að okkur hér gefist ráðrúm til að fara vel í gegnum þetta og meta áhrifin af þessu. Við leggjum til að við bíðum með þetta í eitt ár.

###

Virðulegur forseti. Það er ágætt að hafa pappírana fyrir framan sig svo maður geri sér grein fyrir því hvað maður er að gera að kvöldi dags. En þarna er verið að leggja til að sett verði hámark á greiðslu af þessu gjaldi af því að það er auðvitað verulegur hópur fólks sem sækir vinnu á höfuðborgarsvæðinu og einfaldur útreikningur á því að keyra frá Selfossi í vinnu sýnir að það kostar 30.000 kr. á ári fyrir utan alla aðra keyrslu fólks við daglega umsýslu. Við í Viðreisn teljum eðlilegt að við förum með gjaldið að hámarki upp að 180.000 kr.

###

Virðulegur forseti. Að gera slíkar grundvallarbreytingar eins og hér er verið að gera á einhverju hundavaði kann ekki góðri lukku að stýra. Það er í sjálfu sér ekkert að því að gera grundvallarbreytingar, það þarf bara að vanda vel til verka. Þarna er eins og farið hafi verið af stað án fyrirheits og málið ekki hugsað til enda. Það eigi hins vegar að gera það seinna. En afleiðingarnar af þessari breytingu geta verið verulega íþyngjandi og neikvæðar fyrir marga aðila. Þess vegna hef ég í nefndinni lagt til tvær breytingartillögur, annars vegar um að hámarkið af þessari breytingu geti aldrei farið upp fyrir 180.000 kr., miðað við 30.000 km keyrslu á ári, og einnig að lögin taki ekki gildi fyrr en að ári liðnu. Ég held að við þurfum bara að undirbúa okkur betur, vanda okkur betur.

###

Virðulegur forseti. Ég mæli hér fyrir nefndaráliti 1. minni hluta efnahags- og viðskiptanefndar. Í þessu frumvarpi er lagt til að komið verði á fót nýju tekjuöflunarkerfi í samgöngum með kílómetragjaldi á rafmagns-, vetnis- og tengiltvinnbifreiða. Ríkisstjórnin hefur síðan boðað að hún leggi fram á vorþingi frumvörp annars vegar um sambærilegt gjald á bíla sem ganga fyrir jarðefnaeldsneyti og hins vegar um að kílómetragjaldið taki mið af þyngd ökutækja.

Fyrsti minni hluti telur orkuskipti í samgöngum hafa gengið vel en skilur á sama tíma það sjónarmið ríkisstjórnarinnar að allir sem nýti vegi og aðra samgönguinnviði landsins taki einhvern þátt í kostnaði við rekstur, viðhald og uppbyggingu þeirra. Á undanförnum 15 árum hefur uppbyggingu samgönguinnviða ekki verið sinnt sem skyldi og fyrir vikið hefur safnast upp töluverð innviðaskuld.

Í raun er þó misræmi falið í því að ríkisstjórnin hafi komið á umtalsverðum fjárhagslegum hvötum til að ýta undir orkuskipti hjá bifreiðaeigendum en tali nú um það hvað skatttekjur ríkisins af ökutækjum og eldsneyti hafi rýrnað mikið. Áhrif hvatanna á tekjur ríkisins hafa verið fyrirséð frá upphafi og ættu ekki að koma nokkrum á óvart.

Í frumvarpi þessu gerir ríkisstjórnin jafnframt nokkuð lítið úr þætti samgangna í mengandi losun og samfélagslegum ábata þess að halda orkuskiptum áfram af krafti. Í greinargerð með frumvarpinu segir t.d. að þrátt fyrir lögfestingu þess verði rekstrarkostnaður hreinorku- og tengiltvinnbifreiða áfram mun lægri en annarra. Sú fullyrðing er ekki óumdeild og bendir Einar Guðbjartsson, dósent við viðskiptafræðideild Háskóla Íslands, m.a. á það í umsögn sinni að við þetta mat hafi ekki verið taldir til allir kostnaðarliðir bifreiðaeigenda. Hreinorkubílar séu oftast dýrari en sambærilegar bifreiðar af sama stærðarflokki, ekki sé t.d. tekið tillit til fjármagnskostnaðar og við mat á samfélagslegum kostnaði hafi engar fjárhæðir verið nefndar eða vísað til úttekta eða rannsókna. Í umsögninni bendir hann einnig á að ekki hafi verið gerð þjóðhagsleg úttekt á orkuskiptum í samgöngum og að tekjur ríkissjóðs af bifreiðum séu hærri en útgjöld Vegagerðarinnar. Því sé ekki hægt að draga þá ályktun að fjármagnsþörf Vegagerðarinnar kalli á aukna skattheimtu. Að mati 1. minni hluta kann samfélagslegur ábati af orkuskiptum að vera mun meiri en þær tekjur sem ríkissjóður hefur orðið af vegna þess að sömu gjöld hafa ekki verið lögð á umhverfisvæn ökutæki og þau sem ganga fyrir jarðefnaeldsneyti. Ríkisstjórnin þarf í þessari vegferð sinni að gæta þess að missa ekki sjónar á stóru myndinni.

Um jafnræði, umhverfisáhrif og kostnað.  Í öðrum umsögnum sem bárust efnahags- og viðskiptanefnd er einnig vakin athygli á misræminu sem hin nýja gjaldtaka mun fyrirsjáanlega skapa. Í umsögn Félags íslenskra bifreiðaeigenda er m.a. vísað til þess að verði frumvarpið að lögum verði kílómetragjald rafknúinnar bifreiðar af gerðinni Mazda MX-30 R-EV hið sama og eldsneytisskattar, þ.e. vörugjald, bensíngjald og kolefnisgjald, á hvern ekinn kílómetra á sambærilegri bensínbifreið af gerðinni Mazda 3 Prime-Line. Gjaldtakan vinni því að þessu leyti gegn loftslagsstefnu stjórnvalda. Í umsögninni er einnig bent á að tveir rafknúnir bílar geti verið mjög mismunandi þegar kemur að þyngd og þar af leiðandi sliti sem þeir valda á vegum. Því sé ekki í samræmi við gegnsæi, sanngirni eða umhverfisviðmið að sama kílómetragjald sé lagt á alla rafbíla.

Rafbílasamband Íslands bendir í umsögn sinni á að margir efnaminni einstaklingar upplifi aukið ferðafrelsi eftir að hafa eignast rafbíl vegna þess að ódýrara er að keyra þá. Verði frumvarpið að lögum þrefaldist ferðakostnaður rafbíls sem hlaðinn er með heimahleðslustöð á hvern ekinn kílómetra og fyrir vikið verði hagkvæmara að aka á sparneytnum eldsneytisbíl en rafbíl.

Þá segir einnig í umsögn Einars Guðbjartssonar, sem áður var vísað til, að nýjar skattaálögur á hreinorkubifreiðar dragi úr hvata almennings til að fjárfesta í þeim. Það geti leitt til þess að Ísland kunni að þurfa að greiða meira fyrir loftslagskvóta til þess að standa við Kyoto-bókunina frá 2005. Betra væri að það fjármagn rynni til almennings í gegnum ívilnanir frekar en að greiða fyrir loftslagskvóta.

Um hámarksgjald. Bent hefur verið á að hin nýja gjaldtaka geti verið afar íþyngjandi, sérstaklega fyrir þá einstaklinga sem þurfa vegna búsetu sinnar, þjónustuþarfar, vinnu eða annars að aka langar vegalengdir. Meðalakstur fólksbifreiða er 12.000–16.000 km á ári samkvæmt tölfræði Samgöngustofu en stór hluti fólks þarf að aka mun meira en það. Til dæmis má gera ráð fyrir að einstaklingur sem býr á Akranesi en sækir vinnu í Reykjavík aki um 25.000 km á ári eingöngu til og frá vinnu og er þá ótalinn annar akstur.

Fyrsti minni hluti leggur til að þak verði sett á fjárhæð hins nýja gjalds á ársgrundvelli sem nemur 180.000 kr. fyrir rafmagns- og vetnisbifreiðar og 60.000 kr. fyrir tengiltvinnbifreiðar þannig að fólk sem ekur hreinorkubíl 30.000 km á ári þurfi ekki að greiða aukalega fyrir akstur umfram það.

Þá er það fyrirsjáanleiki.   Verði frumvarpið að lögum hefst gjaldtaka strax 1. janúar 2024. Henni verður þó seinkað til 1. febrúar sama ár ef breytingartillaga meiri hlutans þess efnis verður samþykkt. Þrátt fyrir þá breytingu er um afar skamman fyrirvara að ræða. Gjaldtaka á almenning verður nokkur en hún verður enn meiri á fyrirtæki sem leigja út rafmagnsbíla.

Í umsögn Go Campers ehf. og GCR ehf. er bent á að ekki sé tækt að reka fyrirtæki án fyrirsjáanleika um hvort rekstraraðilar þurfi að greiða margar milljónir króna í gjöld. Samningar bílaleigna við viðskiptavini geti ekki gert ráð fyrir slíkum hækkunum án fyrirvara og því sé augljóst að þær þurfi að taka á sig kostnaðinn. Þá er bent á að auk álagningar virðisaukaskatts á útleigu rafbíla og tengiltvinnbíla geri kílómetragjald þá ósamkeppnishæfa, bæði í skammtíma- og langtímaleigu.

Í ljósi þess hve fyrirhugaður kostnaðarauki er mikill, bæði á almenning og fyrirtæki, leggur 1. minni hluti til að gildistöku laganna verði frestað um eitt ár. Frestunin veiti gjaldskyldum aðilum svigrúm til að undirbúa sig fyrir gjaldtökuna og sé því í samræmi við þá meginreglu að löggjöf skuli vera fyrirsjáanleg, sérstaklega þegar um er að ræða íþyngjandi ákvörðun á borð við álagningu nýrra gjalda.

Að framansögðu virtu leggur 1. minni hluti til eftirfarandi breytingu:

1.   Við 6. gr. bætist ný málsgrein, svohljóðandi:

Þrátt fyrir ákvæði 2. mgr. skal fjárhæð gjalds aldrei nema meira en 180.000 kr. á ári vegna aksturs bifreiðar sem fellur undir 1. tölul. 2. gr. og 60.000 kr. á ári vegna aksturs bifreiðar sem fellur undir 2. tölul. 2. gr.

2.   Við 24. gr.

a.   1. mgr. orðist svo:

Lög þessi öðlast gildi 1. janúar 2025.

b.   Í stað „2024“ og „2025“ í 2. mgr. komi: 2025; og: 2026.   3.   Í stað ártalsins „2024“ í 1. og 3. mgr. ákvæðis til bráðabirgða I, tvívegis í 1. málsl. 1. mgr., 3. mgr. og 1. málsl. 5. mgr. ákvæðis til bráðabirgða II og í ákvæði til bráðabirgða III komi: 2025.

###

Virðulegur forseti. Við erum hér að ræða eitt málið enn til stuðnings íbúum í Grindavík sem þurft hafa að yfirgefa heimili sín. Sem betur fer hefur þingið verið viljugt til að grípa til þeirra ráðstafana sem þarf til að halda utan um þennan hóp, fyrst með því að tryggja tekjur þeirra á einhvern hátt og síðan með húsnæðisstuðningi og nú erum við að horfa til þess að vinna að því að kaupa húsnæði fyrir þá Grindvíkinga sem ekki hafa getað náð sér í húsnæði sjálfir. Eins og allir vita og þekkja er erfitt um vik á húsnæðismarkaði, það er erfitt að fá húsnæði, það er erfitt að borga þá leigu sem oft er uppsett, þannig að sem betur fer er verið að grípa til þessara ráðstafana.

MorgunblaðinuVið heyrum og heyrðum hér hjá hv. þingmanni áðan að það eru ekki allir sammála um þau vinnubrögð sem hafa verið viðhöfð í málinu en ég ætla ekki að gera það að umtalsefni hér heldur vil ég frekar bara fagna því að við séum að gera þetta á þennan hátt. Þetta er ekki alveg nýtt þó að þetta sé að koma inn svolítið seint og við ætlum hugsanlega að klára á morgun. Það mátti lesa um þetta verkefni strax í fjölmiðlum og sá ég t.d. í 24. nóvember síðastliðinn að þar var birt frétt um að það ætti að leita til þeirra félaga sem til staðar væru til að auðvelda þetta verkefni. Þá var verið að horfa til Bríetar sem er leigufélag að stærstum hluta í eigu ríkisins og síðan Bjargs sem var stofnað á 100 ára afmæli Alþýðusambandsins árið 2016. Bjargi hefur verið ætlað að hjálpa til við að byggja íbúðir undir fólk sem hefur tiltölulega lágar tekjur, eða ekki endilega þá einstaklinga sem geta átt rétt á félagslegu kerfi sveitarfélaganna heldur tekjulága einstaklinga sem eru í vinnu en hafa ekki háar tekjur og hefur Bjarg verið mjög duglegt í því verkefni sínu og mun halda því áfram. Hér erum við í raun og veru að fjalla um Bjarg. Bríet er væntanlega til umfjöllunar inni í fjárlaganefnd og þar verða væntanlega samþykktir einhverjir fjármunir til að Bríet geti þá fjárfest í þeim íbúðum sem ætlunin er að kaupa. Eftir því sem mér skilst auglýsti Bríet eftir íbúðum og það var mikill áhugi og u.þ.b. 1.200 íbúðir sem stóðu til boða. Bríet virðist ætla að kaupa einhverjar 80 íbúðir í bili, þær þarf að fjármagna og sú fjármögnun þarf að fara í gegnum fjárlaganefnd og síðan að lokum til þingsins.

Við erum hér að skoða breytingar á fyrirkomulaginu sem Bjarg hefur verið að vinna eftir. Bjarg er, eins og hér hefur verið nefnt, óhagnaðardrifið leigufélag í eigu stéttarfélaga og hefur verið fjármagnað þannig að ríkið hefur lagt til stofnstyrki eða stofnframlög upp á 18% af byggingarkostnaði á móti 12% framlagi frá sveitarfélagi. Oft hefur það verið þannig að sveitarfélagið hefur getað fjármagnað þessi 12% með því að leggja til lóð undir byggingar og þá kannski ekkert þurft að leggja út í mikinn kostnað annan og síðan hefur Bjarg farið í það að byggja. Nú verður það ekki þannig heldur er Bjarg að fara að kaupa og þá ræðst auðvitað möguleikinn á verði þessara íbúða sem á síðan að skaffa undir, hugsanlega eða  væntanlega, tekjulægri hópa í Grindavík — samkvæmt þeim upplýsingum sem bárust inn í velferðarnefnd í gærkvöldi eru annaðhvort 10 eða 11 einstaklingar sem eru í íbúðum hjá Bjargi í Grindavík og þeir ættu þá að sjálfsögðu rétt á íbúðum hjá Bjargi utan Grindavíkur verði þetta að veruleika. Því til viðbótar eru, að mér skildist, u.þ.b. 50 einstaklingar á biðlista hjá Bjargi uppi í Grindavík eftir íbúð og uppfylla þau tekjuskilyrði sem Bjarg setur, þannig að það er mikil eftirspurn eftir að komast inn í þetta úrræði sem Bjarg er. Bjarg hefur lýst yfir vilja til þess að kaupa 60 íbúðir og þá gætu þeir í raun og veru uppfyllt þarfir allra þeirra sem hafa verið í íbúð á vegum Bjargs í Grindavík en einnig þeirra sem hafa verið á biðlista eftir íbúð hjá Bjargi í Grindavík.

Þetta er að mínu mati mjög fínt verkefni að fara í en sá ljóður er á þessu að sveitarfélögin hafa ekki tekið þátt í verkefnum eins og þessu og lagt til eitthvert 12% framlag inn í íbúð sem á að fara að kaupa og heldur ekki þannig að sveitarfélag sé að leggja til fjármuni til að kaupa undir fólk sem er með lögheimili í öðru sveitarfélagi. Þess vegna þarf að grípa til þeirra breytinga að ríkið taki þá á sig þetta 30% framlag sem núna er verið að leggja til í þessu frumvarpi og kaupi þessar íbúðir. Það sem mér finnst líka áhugavert við þetta er að þessar íbúðir eru svo ekkert að fara neitt. Þær verða bara í þessum sveitarfélögum þar sem þær verða keyptar og sveitarfélögin hafa möguleika á að koma inn í þegar og ef íbúar Grindavíkur ná að flytja heim aftur. Þá geta sveitarfélögin komið inn í og keypt þennan 12% hlut og þar með verður þessi íbúð fyrir tekjulægri hópa í sveitarfélaginu sjálfu til allrar framtíðar. Ég held að það verði áhugi hjá sveitarfélögunum að fara inn í þetta þó að þau geti ekki stokkið til og borgað inn 12% miðað við stöðu sína núna, fjárhagsáætlanagerðin búin og fjármunum verið ráðstafað í önnur verkefni. Reiknað er með að þremur árum eftir að Grindvíkingar geta farið heim verði sveitarfélögin að koma inn eða einu og hálfu ári eftir að íbúðin hefur verið leigð til einhvers annars en Grindvíkinga. Bara til þess að láta ekki íbúðir standa auðar munu sveitarfélögin geta stokkið inn, sem ég held að sé bara af hinu góða.

Heyr, heyr.Þetta er að mínu mati frábært verkefni, að fara í þetta með þessum hætti. Það er búið láta þannig á markaði að maður verður svolítið hissa að sjá allt í einu 1.200 íbúðir birtast sem maður gerði ekki ráð fyrir að væru til. Það er búið að vera að tala mikið um íbúðaskort en þegar Bríet auglýsir eftir íbúðum er ásóknin þessi, það eru 1.200 íbúðir sem hægt er að selja inn í þetta með litlum eða engum fyrirvara. En Bjarg er ekki alveg þar af því að Bjarg þarf að sjálfsögðu að horfa til þeirra tekjuviðmiða sem þar er horft til og þess að húsaleiga verði ekki meiri en sem nemur 25% af heildartekjum. Þannig að Bjarg þarf að vanda sig aðeins betur þegar íbúðir eru keyptar. Okkur skildist á fundinum í gær að það væri búið að finna sirka 10 íbúðir, hugsanlega aðrar 10–20 til viðbótar, mögulega fyrir jól. Við eigum auðvitað að keyra þetta í gegn alveg eins og við getum, á methraða, til að koma íbúum Grindavíkur í skjól fyrir jólin svo þau geti haldið jól eins og við hin.

###

Virðulegi forseti. Ég vil taka undir þessa ábendingu sem hefur komið fram hjá hv. þm. Ingu Sæland og óska eftir því að nefndin fari aðeins yfir þetta. Ég hlustaði á skýringu formanns nefndarinnar um að þetta ætti að geta verið einfalt en ég held að það sé bara ágætt að geirnegla þetta þannig að við séum alveg með það á hreinu að við séum ekki að hafa eitthvað af fólki sem við höfum engan vilja til að gera. Ég tek því undir að þetta fari til nefndarinnar aftur og að við klárum þetta. En einhverra hluta vegna hefur þetta farið fram hjá mér og ég ekki gert mér grein fyrir því að þetta gæti verið á þann hátt sem hv. þingmaður er hér að benda á.

###

Virðulegi forseti. Í stjórnarsáttmálanum stendur, með leyfi forseta:

„Samhliða endurreisn ferðaþjónustunnar verður fyrirkomulag gjaldtöku í greininni tekið til skoðunar. Horft verður til þess að breikka skattstofninn og tryggja jafnræði aðila á markaði. Unnið verður að breytingum á fyrirkomulagi gistináttagjalds í samvinnu við greinina og sveitarfélögin með það að markmiði að sveitarfélögin njóti góðs af gjaldtökunni.“

En það er eins og ríkisstjórnin vilji ekki uppfylla þennan stjórnarsáttmála. Við erum að rembast við að hjálpa þeim að uppfylla það sem stendur í stjórnarsáttmálanum en þau skilja það bara ekki.

###

Herra forseti. Mig langar mig til að gera hið gagnstæða við það sem hv. þingmaður gerir hér og hrósa málsmeðferðinni, kannski vegna þess að í upphafi var þetta frumvarp alls ekki gott en í meðförum nefndarinnar er frumvarpið bara orðið ágætt. Mér finnst eins og það sé búið að koma til móts við flestar þær óskir og umsagnir sem komu inn á borð nefndarinnar. Það gerði það að verkum að ég get stutt þetta mál. Það er breyting á gistináttaskatti sem mér finnst skipta máli, það eru stuðningsaðgerðir við Grindvíkinga, breytingar á ívilnunum vegna hjólanna og eitt og annað sem skiptir okkur máli. Viðreisn mun styðja þetta mál af því að mér finnst þetta bara vera gott dæmi um það verklag sem við ættum að viðhafa í nefndunum, að hver höndin sé ekki upp á móti annarri þar heldur reynum við að taka á þessum málum sameiginlega.

###

Virðulegur forseti. Mér þykir þetta vera mikilvægt mál sem tóbaksvarnamál, sem forvarnamál en mér þykir sérstakt að það sé verið að ganga lengra í þessu máli en að tilskipanir ESB gera ráð fyrir. Hér hafa þingmenn komið upp, ekki bara einn heldur margir, og talaði um gullhúðun á tilskipuninni eins og það sé ESB að kenna. Það er greinilega bara þingmönnunum að kenna sem hafa verið að fjalla um þessi mál og hér er bara gott dæmi um gullhúðun. Ég hefði svo sannarlega stutt tillögu hv. þm. Gísla Rafns Ólafssonar ef hún hefði komið til en í ljósi friðar — ég veit ekki, við eigum stundum bara að efna til ófriðar.

###

Virðulegur forseti. Kaupmáttur ráðstöfunartekna hefur minnkað fimm ársfjórðunga í röð. Hvað þýðir það fyrir venjulegt fólk? Jú, það þýðir að þú færð minna fyrir launin en áður og þarft því einhvers staðar að draga saman. Samkvæmt könnun Gallups segjast rúmlega 30% landsmanna eiga erfiðara með að ná endum saman en áður og hefur þetta hlutfall farið hækkandi. Þetta ættu að vera skýr skilaboð til okkar stjórnmálamanna en því miður er ekki verið að nýta fjárlagafrumvarpið, sem væntanlega verður samþykkt á morgun, til að snúa þessari þróun við. Þeir möguleikar sem ríkisstjórnin hefur, m.a. í tilfærslukerfunum, til að jafna hlut fólks eru ekki nýttir. Þvert á móti munu mun færri fá húsnæðis-, vaxta- og barnabætur á næsta ári og það segir ýmislegt um forgangsröðun þessarar ríkisstjórnar. Peningarnir eru samt ekkert að hverfa og það sem við erum að sjá núna hefur gerst áður. Þarna er einfaldlega um að ræða að verið er að færa fjármuni frá einum hópi til annars; frá íslensku launafólki til fjármagnseigenda, frá hópi fólks sem í sífellt fleiri tilfellum á erfitt með að láta enda ná saman til þeirra sem þurfa ekkert á auknum fjármunum að halda. Í morgunsárið hlustaði ég á auglýsingar fjölmiðlanna þar sem verið var að auglýsa vörur sem venjulegt fólk hefur ekki ráð á að kaupa en fréttir dagsins fjalla hins vegar um að biðlistar eftir matargjöfum séu sífellt að lengjast. Við aðstæður sem þessar reynir á okkur stjórnmálafólkið. Ætlum við að láta það óátalið að ráðstöfunartekjur fólks minnki æ ofan í æ? Erum við ekki hér til að tryggja afkomu almennings? Jú, við eigum að taka almannahagsmuni fram yfir sérhagsmuni og tryggja að ekki sé verið að grafa dýpra og dýpra ofan í vasa almennings.

###

Virðulegi forseti. Við ræðum hér frumvarp um breytingu á ýmsum lögum um skatta og gjöld, svokallaðan bandorm, reyndar annan af þremur sem ríkisstjórnin hefur kynnt fyrir þessi jól. Stærsta breytingin í þessu frumvarpi snýr að því að gistináttaskatti er komið aftur á í breyttri mynd en í þessu frumvarpi eru einnig önnur og ekki síður mikilvæg atriði sem þarf að gefa gaum.

Frumvarpið sem lagt var fram snemma í nóvember var að mínu mati gallað í nokkrum veigamiklum atriðum sem umsagnaraðilar gerðu skilmerkilega grein fyrir í umsögnum sínum og á fundum með efnahags- og viðskiptanefnd. Meiri hlutinn ákvað að bregðast við þeim athugasemdum og því hef ég ákveðið að styðja nefndarálit og breytingartillögur meiri hlutans. Þær eru í þeim anda sem ég hafði verið að velta fyrir mér og því sé ég ekki ástæðu til þess að vera með sérstakt álit þegar flestar þær breytingar sem ég taldi nauðsynlegt að yrðu gerðar á frumvarpinu eru að verða að veruleika. Margir hefðu sjálfsagt viljað hafa þetta eitthvað öðruvísi en það er ljóst að frumvarpið eins og það liggur fyrir núna kemur verulega til móts við marga þá aðila sem lýstu áhyggjum sínum þegar þeir komu fyrir nefndina.

Mig langar, virðulegur forseti, að fara yfir nokkur þau atriði sem frumvarpið tekur til og ber þar hæst að nefna gistináttaskattinn. Í frumvarpinu var gert ráð fyrir að 300 kr. yrðu rukkaðar fyrir hvern fullorðinn næturgest og skiptir þá engu hvort gist væri í tjaldi eða á fimm stjörnu hóteli. Mér fannst ekki geta gengið að gistináttaskattur af fimm manna gistingu í tjaldi yrði 1.500 kr. en gistináttaskatturinn af dýru tveggja manna herbergi væri 600 kr. Hótelgistingin er margfalt dýrari en þegar þú gistir í tjaldi þá ertu í raun að skaffa þína eigin gistingu þar sem þú kemur sjálfur með tjaldið en ert bara að njóta aðstöðunnar sem boðið er upp á á tjaldstæðinu. Það var því ánægjulegt að sjá að meiri hluti nefndarinnar leggur til að ekki verði greitt á hvern einstakling heldur stuðst við eininguna, þ.e. herbergið sjálft eða tjaldið.

Þá er það einnig til mikilla bóta að búið er að fjölga gjaldflokkum á þann hátt að nú er verið að ræða um þrjá gjaldflokka. Það eru 300 kr. á tjaldið, 600 kr. á hótelið og síðan 1.000 kr. á gistingu um borð í skemmtiferðaskipi. Mér sýnist, virðulegur forseti, að þetta sé í nokkru samræmi við það sem gerist í öðrum löndum. Það eina sem eftir stendur í þessu sem þarf að huga að til framtíðar er að heimagisting fellur ekki undir þetta. Heimagisting er auðvitað í beinni samkeppni við þessa aðila og ætti því auðvitað að sitja við sama borð og þeir aðilar sem nú taka á sig gistináttaskatt.

Þá hef ég samhliða þessu lagt til eina breytingartillögu umfram þær sem fram koma í áliti og tillögum meiri hlutans sem er á þann veg að helmingur gistináttaskatts skuli renna til sveitarfélaganna í gegnum Jöfnunarsjóð sveitarfélaga. Sveitarfélögin hafa talað fyrir því lengi að þau þurfi fleiri tekjustofna. Þau ættu kannski að fá allan gistináttaskattinn en ég taldi ekki rétt að ganga alla leið að þessu sinni. Þá má nefna það að í stjórnarsáttmála ríkisstjórnarinnar má einnig finna eftirfarandi málsgrein:

„Samhliða endurreisn ferðaþjónustunnar verður fyrirkomulag gjaldtöku í greininni tekið til skoðunar. Horft verður til þess að breikka skattstofninn og tryggja jafnræði aðila á markaði. Unnið verður að breytingum á fyrirkomulagi gistináttagjalds í samvinnu við greinina og sveitarfélögin með það að markmiði að sveitarfélögin njóti góðs af gjaldtökunni.“

Þarna sýnist mér nú verið að horfa til þess að skoða þetta fyrirkomulag á gjaldtöku og að tryggja jafnræði aðila en ekki síður að sveitarfélögin fái einhverja hlutdeild í þessu þó að þetta sé orðað með svo almennum hætti; að þau muni á einhverjum tímapunkti njóta góðs. En sú breytingartillaga sem ég hef nú lagt fram er því að mínu mati í algjöru samræmi við stjórnarsáttmálann. Samkvæmt tillögunni er gert ráð fyrir að ríkið greiði þennan helming til Jöfnunarsjóðs sveitarfélaga sem gæti þá úthlutað þessum fjármunum til ýmissa þarfra verkefna sem sveitarfélögin eru að sinna, oft af veikum mætti.

Mig langar að nefna það hér að það er komin fram önnur breytingartillaga sem byggist á því að sveitarfélögin fái hlutdeild í gistináttaskattinum. Hún er á þann veg að skatturinn renni til þeirra sveitarfélaga þar sem tekjurnar verða til. Ég get alveg skilið þetta sjónarmið en það sem ég er að velta fyrir mér er auðvitað það að sveitarfélög geta ekki búið sér til eigin tekjustofna. Þeir eru bara markaðir hér á hinu háa Alþingi. Það er Alþingi sem ákveður hverjir tekjustofnar sveitarfélaganna eru. Ef gistináttaskattur á að verða tekjustofn sveitarfélaga til framtíðar er eðlilegt að þau njóti sama réttar til framlaga úr þessum skatti til jafns við öll önnur sveitarfélög. Það gengur ekki að búa til gjaldstofna fyrir sveitarfélög sem sum fá að njóta en önnur ekki. Þess vegna tel ég eðlilegt ef þessi tillaga verður samþykkt að þetta fari á þann veg að framlag ríkisins úr gistináttaskatti renni inn í Jöfnunarsjóð sveitarfélaga sem gæti þá ráðstafað þessu til sveitarfélaganna með jöfnum hætti.

Nefndin fékk einnig til fundar við sig aðila vegna áforma í frumvarpinu um að leggja af tollfrelsi vegna skemmtiferðaskipa í svokölluðum hringsiglingum. Þessir aðilar lýstu miklum áhyggjum af þessum áformum. Hringsiglingar hafa hjálpað mörgum byggðum og einhverjar þeirra hafa verið skilgreindar sem brothættar byggðir. Hafnarsjóðir þessara sveitarfélaga hafa haft af þessum hringsiglingum verulegar tekjur en samfélögin hafa einnig notið góðs af þessu með alls konar þjónustu við þá ferðamenn sem koma á land. Þar má nefna veitingahús og ýmsa aðra aðila sem veita ferðamönnum þjónustu. Meiri hlutinn hefur tekið þá ákvörðun að þetta taki gildi en framkvæmd verði frestað fram til næsta árs. Það gefur þá sveitarfélögunum tíma til að laga sig að breyttri stöðu. Þá er einnig brýnt að nýta þann tíma vel sem verður til við frestun gildistöku og bregðast við ef fjárhagsleg neikvæð áhrif verða mikil eins og segir í álitinu.

Þá fékk nefndin einnig til fundar við sig aðila sem flytja inn húsbíla og þeir gerðu athugasemdir við að til hafi staðið að afnema lækkun vörugjalda án fyrirvara. Þessir aðilar hafa notið undanþágu frá hæsta flokki vörugjalda og ákvað nefndin að veita frest á þessari breytingu til haustsins. Ég tek undir þetta og tel að ekki sé rétt að breyta svona hlutum og auka gjaldtöku án nokkurs fyrirvara. Það getur aldrei talist til góðrar stjórnsýslu.

Þá þykir mér vert að nefna 50% lækkun á áfengisgjaldi til lítilla, sjálfstæðra framleiðenda. Það er ekki á hverjum degi sem við sjáum lækkun á tollum eða gjöldum á áfengi og það er vel að þarna sé stigið alla vega eitthvert skref. Það skiptir máli að styðja við lítil sprotafyrirtæki víðs vegar um landið sem eru að fjölga tækifærunum í heimabyggð og skapa þannig vinnu. Landsbyggðin þarf á því að halda að hlúð sé að þeim vaxtarsprotum sem þar finnast, sérstaklega ef við meinum eitthvað með því að halda landinu í byggð. Þessi aðgerð hefur óveruleg áhrif á þær tekjur sem fást af áfengisgjaldi en getur skipt miklu fyrir smáa framleiðendur í heimabyggð. Það er rétt að taka fram að þetta er óverulegur hluti af áfengisframleiðslu í landinu og mun ekki hafa áhrif að mínu mati á drykkju almennt á Íslandi. Vissulega hefur framleiðsla áfengis þau áhrif að það er þá meira framboð en þetta er óverulegur hluti af þeirri framleiðslu sem er til staðar á Íslandi, þannig að mér finnst þetta af hinu góða, að við styðjum við og stöndum með þeim vaxtarsprotum sem finnast úti um allt land.

Þá er í frumvarpinu, virðulegur forseti, tekin ákvörðun um að framlengja virðisaukaskattsívilnun fyrir rafmagnsbifhjól, vetnisbifhjól og létt bifhjól sem ganga fyrir rafmagni um eitt ár þar sem um er að ræða umhverfisvæn farartæki sem eru til þess fallin að draga úr bílaumferð og fjölga í hópi þeirra sem ferðast um á vistvænan hátt. Það vakti athygli mína við að lesa dagblöð í dag að sjá að þar voru auglýsingar um að virðisaukaskattsívilnunin myndi falla niður um áramót og fólk hvatt til að fara að kaupa sér hjól en þær auglýsingar eru orðnar úreltar verði þessi breyting að veruleika.

Síðan en ekki síst er í frumvarpinu verið að leggja til þarfar breytingar til bráðabirgða sem snúa að virðisaukaskatti, tekjuskatti og staðgreiðslu skatta vegna náttúruhamfaranna í Grindavík. Þessar breytingar eru mjög mikilvægar vegna þeirrar stöðu sem uppi er í Grindavík.

Virðulegur forseti. Þetta frumvarp hefur að mínu mati tekið verulegum jákvæðum breytingum í meðförum nefndarinnar og tel ég það vera merki um góð vinnubrögð að hlustað sé á umsagnaraðila og tekið tillit til þeirra sjónarmiða. Vissulega eru þeir að gæta sinna hagsmuna oft á tíðum en einnig getur verið um að ræða sameiginlega hagsmuni, hagsmuni samfélaganna, og því rétt og eðlilegt að tekið sé tillit til slíkra sjónarmiða. Til þess erum við hér.

###

Virðulegur forseti. Úkraínska þjóðin stendur í stöðugum átökum vegna innrásar Rússa fyrir tæpu ári síðan. Innrásin er sú stærsta sem nokkurt evrópsk ríki hefur orðið fyrir síðan í seinni heimsstyrjöld. Við Íslendingar trúum því að landamæri ríkja hafi þýðingu, að eitt ríki geti ekki eignað sér hluta annars lands á grundvelli vopnavalds, geti ekki mætt með skriðdreka og stórskotalið og haft heimsskipulag okkar, öryggi og gildi að engu. Tapi Úkraínubúar stríðinu þýðir það breytta heimsmynd fyrir okkur öll. Það skiptir máli fyrir herlaust smáríki að alþjóðalög séu virt og þess vegna ber okkur að styðja við Úkraínu. Úkraína felldi niður tolla af innflutningi til landsins og óskaði eftir því að Evrópulönd gerðu það sama á vörum frá Úkraínu. Við brugðumst við tímabundið en framlengdum síðan ekki heimildina. Núna gefst þingmönnum tækifæri til að leiðrétta þau mistök og endurnýja niðurfellingu tolla af vörum sem eru upprunnar í Úkraínu til að styðja við atvinnulíf landsins sem stendur vörð um öryggi okkar allra.



###

Virðulegur forseti. Í hverjum kjarasamningum á fætur öðrum er lofað tilfærslum í millifærslukerfunum til að styðja við hópa sem jafnvel standa höllum fæti. En því miður er það þannig að síðan eru skerðingarmörkin  látin leka, ekki bara í einu kerfinu heldur í hverju kerfinu á fætur öðru. Við sjáum þetta í persónuafslættinum, við sjáum þetta í húsnæðis- og vaxtabótum, við sjáum þetta í barnabótum og við sjáum þetta í ellilífeyris- eða örorkubótum. Þetta er alls staðar svona. Þannig að ríkisstjórnin sem lofar að bæta einhverjum eitthvað tekur það til baka með því að breyta skerðingarmörkum. Við í Viðreisn sættum okkur ekki við það, sérstaklega ekki á þessum tíma þegar fólk á í vanda. Það eru bara mikil vandamál sem blasa við fólki sem er að glíma við stórfelldar hækkanir afborgana og það ræður illa við þetta. Þegar er síðan verið að taka þetta  í burtu þá segir Viðreisn nei.

###

Virðulegi forseti. Við greiðum nú atkvæði um breytingar á ýmsum lögum vegna fjárlaga ársins 2024. Þarna er um að ræða fjölmargar breytingar og þau lög sem verið er að breyta teljast vera 21 en gætu orðið fleiri ef fram komnar breytingartillögur verða samþykktar. Stóra málið í þessu eru þó þær breytingar sem verið er að gera á svokölluðum krónutölusköttum. Sem betur fer er ekki farin sú leið sem farin var í fyrra heldur er verið að fara aðra og hófsamari leið. Viðreisn telur hins vegar ekki rétt að leggja bara til flatar hækkanir heldur hefði mátt velta fyrir sér öðrum markmiðum á bak við hverja hækkun fyrir sig. Þá teljum við einnig að horfa hefði átt til verðbólgumarkmiða Seðlabankans þegar þessar hækkanir voru ákveðnar en því miður er ekki hægt að sjá að með fjárlagafrumvarpinu náist sá stöðugleiki sem heimilunum er svo nauðsynlegur.

###

Virðulegur forseti. Í gær var haldinn íbúafundur fyrir Grindvíkinga. Tilgangurinn var að halda íbúum bæjarins eins vel upplýstum og kostur er í því óvissuástandi sem þeir búa enn við. Fannar Jónsson, bæjarstjóri Grindavíkur, sagði í viðtali að fundurinn hefði tekist bærilega og að ýmsar upplýsingar hefðu komið fram á þessum fundi. Marga Grindvíkinga hefur dreymt um að geta haldið jólin heima hjá sér en á fundinum voru tekin af öll tvímæli um að það muni ekki geta gerst. Þetta er fólki skiljanlega þungbært. Þegar okkur þingmönnum Suðurkjördæmis gafst kostur á að fá að heimsækja Grindavík í síðustu viku gerði maður sér grein fyrir þeim ógnarkröftum sem höfðu verið á ferðinni í bland við djúpu kyrrðina sem lá yfir bænum. Teygð og beygð hús, sundurskorin jörð sýndi manni svo svart á hvítu hversu lítils við megum okkar gagnvart náttúruöflunum. Unnið hefur verið að því á mörgum vígstöðvum að tryggja stöðu Grindvíkinga eins og hægt hefur verið. Hér á Alþingi er búið að samþykkja frumvörp til að tryggja tekjur og greiðslur vegna húsnæðiskostnaðar. Þá munu óhagnaðardrifnu leigufélögin hafa unnið hörðum höndum að því að kaupa eignir sem Grindvíkingar geta síðan leigt. Eitt frumvarp vegna þessa er boðað fyrir þinglok. Vissulega getur þessi staða reynst erfið fyrir marga Grindvíkinga. Það eru ekki allir sem hafa náð að koma sér fyrir á stað þar sem þeir geta haldið heimili út af fyrir sig. Vonandi rætist úr því innan tíðar. Óvissan er enn til staðar og ekki vitað hvort eða hvenær þessu verður lokið. Hitt er þó víst að samfélagið í heild mun taka á þessum atburðum með Grindvíkingum. Ég vil óska Grindvíkingum gleðilegra jóla í von um að úr rætist á nýju ári.

###

Virðulegur forseti. Ég tek undir með hv. þingmanni að það er bara eðlilegt við þessar aðstæður að skoða fleiri möguleika. Hv. þingmaður nefnir svokallaða leiguleið, sem hefur verið reynd áður. Menn fóru í hana eftir hrun á sínum tíma, sú ríkisstjórn sem þá sat. Sveitarfélögin tóku að sér að fjármagna þetta, fengu svo greidda húsaleigu og það getur verið ágætt. Þessi 85/15% leið er erfið því að ríkið ætlar bara að borga þessi 85% þegar samningurinn er gerður, svo kemur verðbólga og þá þarf sveitarfélagið að taka það á sig. Sveitarfélagið ber því alltaf ábyrgðina en ekki ríkið. Af því að hér er verið að nefna töf í Reykjavík upp á tvö ár þá langar mig að segja hv. þingmanni frá því að í minni heimabyggð var skrifað undir samning um byggingu nýs hjúkrunarheimilis í febrúar 2019. Um mitt þetta ár var byrjað á framkvæmdinni. Það tók fjögur og hálft ár að hefja framkvæmd út af alls konar rugli; baráttu við Framkvæmdasýsluna, endurgerð samninga út af verðbólgu og óstöðugleika, alls konar hlutir sem töfðu verkið. Við getum ekki sætt okkur við þetta. Ég skil vel að verið sé að leita nýrra leiða en mér hefur fundist hæstv. heilbrigðisráðherra leggja mikla áherslu á heimahjúkrun. Gott og vel, við viljum öll fá að vera heima hjá okkur en það kemur að því að við lendum á spítala og þá er betra að við förum með fólk á hjúkrunarheimili heldur en að setja það á Landspítalann eða t.d. Heilbrigðisstofnun Suðurnesja. Þar liggur fullt af veikum einstaklingum sem gætu verið á hjúkrunarheimili en af því að þau eru ekki til staðar þá erum við að nota dýrasta úrræðið. Eins og forstjóri hjúkrunar á Landspítala sagði í viðtali í gær: Landspítalinn er að verða dýrasta hjúkrunarheimili á Íslandi.

###

Virðulegur forseti. Ég hef bara áhyggjur af því ef hjúkrunarheimilum yfir höfuð fækkar, hvort sem það er í Reykjavík eða annars staðar. Við sjáum hvert sveitarfélag á eftir öðru gefast upp á því að reka hjúkrunarheimili, sem eiga að vera á hendi ríkisins að reka af því að þau fá ekki nægilega fjármuni til að reka þessi hjúkrunarheimili. Ég ætla heldur ekki að gera ágreining við hv. þingmann um þær tölur sem ég las um í fréttum í gær, enda eru þær ekki alveg aðalmálið. Mig langar að benda á að í fjárlögunum sem ég hef hérna fyrir framan mig, á bls. 213, er verið að benda á fjárfestingarframlög sem voru á þessu ári upp á 5,8 milljarða en eiga að vera 500 milljónir á næsta ári. Það á að lækka fjárfestingarframlög um 5,1 milljarð. Maður veltir fyrir sér: Hvernig stendur á þessu? Er það vegna þess að það er svo mikið í sjóði sem hefur ekki gengið út og hægt er að nýta þá fjármuni? Ég skal ekki um það segja. Hér er líka búið að benda á ótrúlegar tafir sem eru að verða, sem ég myndi kannski vilja fara yfir í seinna andsvari, en það að byggja eitt hjúkrunarheimili fyrir 80–90 manns kostar 3–4 milljarða, 3,5–4 milljarða. Ef við erum að tala um einhverja 700–800 einstaklinga, kannski 700 ef tölur hv. þingmanns eru réttar, þá vantar okkur, miðað við að þetta kosti 4 milljarða hvert, tæpa 30 milljarða til að eyða þessum biðlistum. Við förum ekki þangað alveg á næstunni, en við megum ekki setja þetta þannig upp að dregið sé úr þessu frá 5,8 milljörðum í 500 milljónir.

###

Virðulegur forseti. Við ræðum hér breytingar á ýmsum lögum vegna fjárlaga fyrir árið 2024, eða svokallaðan bandorm. Það má nefna þennan bandorm bandorm nr. 1 því að við eigum eftir að fá til umfjöllunar tvö frumvörp til viðbótar, bandorm 2 og bandorm 3, þar sem m.a. verður fjallað um gistináttaskatt og krónutöluskatt á rafbíla.

Á ytri vef Alþingis segir um þetta frumvarp að markmið þess sé að breyta ýmsum lögum sem tengjast tekju- og gjaldahlið ríkissjóðs í samræmi við forsendur fjárlagafrumvarps fyrir árið 2024. Þar segir um helstu breytingar að lagt er til að krónutöluskattar, þ.e. kolefnisgjald, olíugjald, almennt og sérstakt kílómetragjald, almennt og sérstakt bensíngjald, bifreiðagjald og gjald á áfengi og tóbak, hækki um 3,5%. Sama gildir um gjald í Framkvæmdasjóð aldraðra og sérstakt gjald til Ríkisútvarpsins. Þá er gert ráð fyrir hækkun á lágmarksfjárhæð bifreiðagjalds sem lagt er á fólksbíla. Þá er einnig lagt til að gerðar verði breytingar á eftirlitsgjaldi til að standa undir áætluðum kostnaði við rekstur Fjármálaeftirlits og skilavalds innan Seðlabanka Íslands. Gert er ráð fyrir lækkun gjaldhlutfalls vegna greiðslu kostnaðar við rekstur umboðsmanns skuldara í samræmi við áætlaðan rekstrarkostnað stofnunarinnar. Lagt er til bráðabirgðaákvæði sem koma skal í veg fyrir að kostnaðarþátttaka heimilismanna á dvalar- og hjúkrunarheimilum aukist við það að tengingar við tekjur maka voru afnumdar. Lagt er til að sóknargjöld verði lækkuð og að breytingar verði gerðar á fjárhæð losunargjalds samkvæmt lögum um loftslagsmál. Þess ber að geta að fallið hefur verið frá þessari tillögu um lækkun á sóknargjöldum. Þá er stefnt að hækkun úrvinnslugjalds á hjólbarða og gerðar breytingar á verðmætagjaldi sjókvíaeldis. Gert er ráð fyrir að tekjuskattur lögaðila hækki tímabundið til eins árs um 1 prósentustig. Flestar aðrar breytingar tengjast framlengingu bráðabirgðaákvæða. Þar er um að ræða breytingar á alls 21 lögum, ef ég fer rétt með.

Tillaga er í frumvarpinu um óbreyttar viðmiðanir í vaxtabótakerfinu og hún leiðir til þess að útgjöld vegna vaxtabóta nema 2,8 milljörðum kr. á árinu 2024. Gert er ráð fyrir að hlutur ofanflóðasjóðs í kostnaði við vinnu við gerð hættumats verði allt að 140 millj. kr.

Þá eru það tekjur. Verðlagsuppfærsla krónutölugjalda mun auka tekjur ríkissjóðs um 3,1 milljarð kr. Hækkun útvarpsgjalds og gjalds í Framkvæmdasjóð aldraðra nemur samtals um 320 millj. kr. Áætlað er að hækkun lágmarksfjárhæðar bifreiðagjalds skili 1,3 milljörðum kr. í viðbótartekjur. Áætlað er að breytingar á verðmætagjaldi vegna sjókvíaeldis skili ríkissjóði um 630 millj. kr. Tekjuáhrif á ríkissjóð nema samtals um 5.300 millj. kr., eða 5,3 milljörðum kr.

Virðulegur forseti. Ég mæli hér fyrir nefndaráliti 3. minni hluta. Íslenskt efnahagsumhverfi hefur einkennst af öfgum. Kaupmáttur, byggingamarkaður, gengi krónunnar, verðbólga og vextir; allt er þetta undirorpið tíðari og meiri sveiflum á Íslandi en í þeim löndum sem við berum okkur helst saman við. Þessum óstöðugleika fylgir aukinn kostnaður fyrir almenning. Í því ljósi er hlutverk opinberra fjármála í sveiflujöfnun mikilvægara hér en í öðrum löndum. Ábyrg fjármálastjórn og gott samspil fjármálastefnu og peningastefnu er til þess fallið að draga úr þessum sveiflum á meðan rangar ákvarðanir í því þensluástandi sem nú ríkir munu ýta undir frekari verðbólgu. 3. minni hluti harmar að í frumvarpi þessu séu ekki skýr merki um að unnið sé að auknum stöðugleika í íslensku efnahagsumhverfi.

Þriðji minni hluti lýsir áhyggjum af veikleikum í undirliggjandi afkomu ríkissjóðs sem hafa verið ljósir frá árinu 2019. Í álitsgerð fjármálaráðs um fjármálaáætlun ríkisstjórnarinnar fyrir árin 2024–2028 er athygli vakin á því að fyrri fjármálaáætlanir hafi ekki gengið eftir. Þar segir að ástæðurnar séu af tvennum toga. Annars vegar hafi efnahagsframvindan ekki verið í samræmi við hagspár sem lagðar voru til grundvallar. Hins vegar sé um að kenna lausung í fjármálastjórninni sjálfri, þar sem ófyrirséður tekjuauki hafi verið nýttur til aukinna útgjalda í stað þess að fylgja boðaðri stefnu um ráðstöfun slíkra tekna. Þetta telur 3. minni hluti vera til marks um alvarlega bresti í efnahagsstjórn ríkisstjórnarinnar.

Þegar þensla er í efnahagsmálum er erfitt að rökstyðja hallarekstur ríkissjóðs, enda ýtir hann undir frekari þenslu, hefur neikvæð áhrif á viðskiptajöfnuð og dregur úr svigrúmi til að mæta áföllum í framtíðinni. Í fjármálaáætlun er gert ráð fyrir að skuldir ríkissjóðs muni halda áfram að aukast að nafnvirði út allt tímabil þessarar ríkisstjórnar. Í því ljósi er áhyggjuefni að ríkisstjórnin nýti ekki frumvarp þetta til þess að styrkja tekjustofna hins opinbera með ábyrgum og varanlegum hætti, t.d. með því að fylgja tillögum Viðreisnar um að leggja kolefnisgjald á stóriðju til samræmis við annan atvinnurekstur og með breytingum á veiðigjaldi til að það endurspegli betur markaðsvirði aflaheimilda. Eins er áhyggjuefni að ríkisstjórnin hafi ekki með fjárlagafrumvarpi því sem er til umræðu um þessar mundir framkvæmt ítarlegt mat á útgjöldum ríkisins og forgangsraðað verkefnum til að mæta ábendingum fjármálaráðs um að draga úr hallarekstri. Gott fyrsta skref í því hefði verið að minnka yfirbyggingu hins opinbera og fækka ráðuneytum.

Í frumvarpi þessu eru lagðar til verulegar hækkanir á ýmsum sköttum og gjöldum. Í stað þess að breytingar á gjaldtöku hins opinbera miði að því að styrkja tekjustofna ríkisins með ábyrgum og varanlegum hætti, líkt og Viðreisn hefur talað fyrir, er sú leið farin í frumvarpinu að hækka fyrst og fremst gjöld sem almenningur greiðir. Almenningur á Íslandi greiðir þegar eina hæstu skatta í heimi án þess að njóta þjónustu í samræmi við það. Viðreisn leggur áherslu á það að staðinn sé vörður um heimilin í landinu og ekki síst millistéttina sem hefur borið mestan þunga í yfirstandandi verðbólguástandi.

Undantekning frá þessu, virðulegi forseti, er að í frumvarpi ríkisstjórnarinnar er lagt til að tekjuskattur lögaðila verði hækkaður tímabundið til eins árs um 1 prósentustig. Er áætlað að sú hækkun muni skila ríkissjóði tæplega 6,4 milljörðum kr. Við þessa ákvörðun gerir 3. minni hluti tvær athugasemdir. Annars vegar er athyglisvert hvað ríkisstjórn með ráðherra Sjálfstæðisflokksins í fjármála- og efnahagsráðuneyti er skattaglöð. Skattar skulu hækkaðir af þessari ríkisstjórn en þeir mega að hennar mati ekki bitna sérstaklega á hinum breiðu bökum, t.d. með kolefnisgjaldi á stóriðju eða markaðsgjaldi í sjávarútvegi. Hins vegar er skattahækkunin að sögn meiri hlutans hluti af aðgerðum stjórnvalda til að draga úr þenslu í hagkerfinu. Álagningin fer þó fram með árstöf og kemur því ekki fram fyrr en á árinu 2025 þrátt fyrir að nauðsynlegt sé að draga úr þenslu eins fljótt og unnt er. Þessi aðgerð er því hvorki til þess fallin að styrkja tekjustofna hins opinbera varanlega né að ná tökum á verðbólgu hratt og vel.

Þá kemur að sóknargjöldum. Í frumvarpinu er lagt til að föst krónutala sóknargjalda verði lækkuð úr 1.192 kr. á mánuði í 1.107 kr. fyrir árið 2024. Kemur sú lækkun til vegna þess að í meðferð Alþingis á frumvarpi til fjárlaga fyrir árið 2023 voru sóknargjöld hækkuð tímabundið en í frumvarpinu er lagt til að sú hækkun verði nú felld niður. Í umsögnum Þjóðkirkjunnar og Víðistaðakirkju er þessu mótmælt og lagt til að sóknargjöld verði þess í stað hækkuð „að lágmarki samkvæmt vísitölu“. Meiri hluti nefndarinnar hefur lagt fram breytingartillögu við ákvæði frumvarpsins um sóknargjöld þess efnis að gjöldin haldist óbreytt árið 2024. Meiri hlutinn beinir því jafnframt til fjármála- og efnahagsráðherra og dómsmálaráðherra í nefndaráliti sínu að þeir hugi að varanlegri útfærslu á tilhögun sóknargjalda í stað ákvarðana í formi bráðabirgðaákvæða hvert ár.

Þriðji minni hluti tekur undir það að best væri að koma á varanlegu fyrirkomulagi varðandi sóknargjöld. Hann telur þó rétt að í stað þess að kveðið sé á um tiltekna fjárhæð gjaldanna í lögum færi betur á því að ríkið hætti innheimtu sóknargjalda fyrir trú- og lífsskoðunarfélög og viðkomandi félög ákveði þess í stað fjárhæð félagsgjalda sinna og annist sjálf innheimtu þeirra, líkt og önnur félagasamtök gera. Það væri mikilvægur liður í því að auka sjálfstæði Þjóðkirkjunnar og annarra trú- og lífsskoðunarfélaga í landinu.

Þá er komið að krónutölusköttum. Hinir svonefndu krónutöluskattar, þ.e. kolefnisgjald, olíugjald, almennt og sérstakt kílómetragjald, almennt og sérstakt bensíngjald, bifreiðagjald, áfengisgjald og tóbaksgjald, sem kveðið er á um í lögum að nemi hvert fyrir sig tiltekinni fjárhæð, eru hækkaðir í frumvarpinu um 3,5% með flatri aðferðafræði. Sama gildir um gjald í Framkvæmdasjóð aldraðra og útvarpsgjald. 3. minni hluti gerir athugasemd við það að pólitísk ákvörðun liggi ekki að baki breytingum á hverjum lið fyrir sig. Til dæmis er hækkun á bensín-, olíu- og kolefnisgjöldum til þess fallin að styðja við markmið ríkisstjórnarinnar í loftslagsmálum en það er hækkun á útvarpsgjaldi ekki. Breytingar á þessum gjöldum lýsa því skorti á pólitískum áherslum eða forgangsröðun.

Hagstofa Íslands gerir ráð fyrir því að verðbólga á næsta ári verði 5,6%. Gangi það eftir lækka krónutöluskattar að raunvirði um 2,4%. 3. minni hluti telur það ekki vera náttúrulögmál að umrædd gjöld hækki í takt við verðlag og virðist ríkisstjórnin vera sammála í ár, ólíkt árinu í fyrra. Hækkanirnar sem ríkisstjórnin leggur til eru þó til þess fallnar að hafa áhrif til hækkunar á vísitölu neysluverðs um 0,1% samkvæmt greinargerð með frumvarpinu. 3. minni hluti telur að í frumvarpinu ætti almenn hækkun krónutöluskatta ekki að vera hærri en langtímamarkmið Seðlabanka Íslands um verðbólgu, eða 2,5%, og að hækkunin ætti ekki að gilda jafnt um alla liði heldur ættu gjöld á bensín, olíu og kolefnislosun að endurspegla mengunarvarnasjónarmið sem væru til þess fallin að draga úr losun gróðurhúsalofttegunda

Þá vil ég, virðulegur forseti, minnast á hjúkrunarheimili. 3. minni hluti vill vekja á því athygli að 800 einstaklingar bíða eftir því að komast á hjúkrunarheimili, þar af 400 í Reykjavík. Á Landspítala dvelja nú 93 einstaklingar sem búið er að útskrifa en vegna skorts á úrræðum komast þeir hvergi. Á sama tíma þurfa um 70 veikir einstaklingar að dvelja á göngum spítalans þar sem sjúkrastofur skortir. Ástand þetta lýsir ekki góðri hagstjórn. Dvöl á spítala er dýrasta umönnunarúrræðið og þrátt fyrir að hjúkrunarrými séu dýr myndi það margborga sig að fjölga þeim, bæði til að skapa veikum eldri einstaklingum úrræði við hæfi en ekki síður til að létta á Landspítala og auka möguleika hans á að sinna þeim sem þurfa á sértækum úrræðum spítalans að halda. Landspítali má ekki vera dýrasta hjúkrunarheimili landsins.

Þá vil ég gera að umtalsefni breytingartillögu sem varðar tollfrelsi á vörur upprunnar í Úkraínu. Undir lok vorþings árið 2022 samþykkti Alþingi einróma frumvarp fjármálaráðherra um niðurfellingu tolla á vörur sem eru upprunnar í Úkraínu. Var það mikilvægur táknrænn stuðningur við Úkraínu vegna innrásar Rússa og áhrifa átakanna á efnahag landsins. Niðurfellingin var tímabundin til eins árs en að þeim tíma loknum lögðu fulltrúar ríkisstjórnarinnar ekki fram frumvarp um að framlengja undanþáguna, þrátt fyrir ríkan vilja til þess á þinginu og meðal tiltekinna ráðherra. Evrópusambandið felldi einnig niður tolla á sama tíma og Ísland en hefur síðan framlengt gildistíma niðurfellingarinnar a.m.k. fram til júní 2024.

Það er mikilvægt að styðja úkraínskt atvinnulíf enda hefur úkraínska þjóðin orðið fyrir gífurlegum samdrætti á sama tíma og hún stendur vörð um landamæri sín og þá heimsmynd og gildi sem öryggi Vesturlanda byggist á. Því leggur 3. minni hluti til breytingu á frumvarpinu um að niðurfellingu tolla á vörur sem eru upprunnar í Úkraínu verði komið á aftur og að hún gildi til 12 mánaða.

Að framansögðu virtu leggur 3. minni hluti til eftirfarandi breytingu:

Á eftir 31. gr. komi nýr kafli, XXII. kafli, Breyting á tollalögum, nr. 88/2005, með einni nýrri grein, 32. gr., svohljóðandi:   Við lögin bætist nýtt ákvæði til bráðabirgða, svohljóðandi:   Þrátt fyrir ákvæði 5. gr. skal til og með 31. desember 2024 fella niður tolla af vörum sem fluttar eru inn á tollsvæði ríkisins og eru að öllu leyti upprunnar í Úkraínu. Við ákvörðun um uppruna vöru skal fara eftir ákvæðum fríverslunarsamnings milli ríkja Fríverslunarsamtaka Evrópu og Úkraínu sem tók gildi 1. júní 2012.

Ég hef lokið lestri nefndarálits, virðulegur forseti, en mig langar til, af því að ég hef nú ágætistíma, að fara yfir fáein atriði sem mér finnst skipta máli nú þegar við setjum lög um fjármál ríkisins fyrir næsta ár. Eitt af þeim málum eru samskipti ríkis og sveitarfélaga. Það hefur legið fyrir lengi að lögbundin þjónustuskylda sveitarfélaganna hefur verið aukin. Má þar nefna aukna þjónustu við fatlaða einstaklinga, m.a. vegna lagabreytinga sem settar voru hér á hinu háa Alþingi. Það hefur skilið eftir gat hjá sveitarfélögunum sem ekki hefur verið fyllt. Í fjárlögum síðasta árs var gerð sú breyting að sveitarfélögum var ætlaður stærri hluti af skatttekjum, þ.e. útsvarsprósenta var hækkuð og tekjuskattur lækkaður á móti. Nú stendur til að gera þetta varanlegt og er það vel. Hins vegar hafa sveitarfélögin haldið því fram að þessi breyting ein og sér dugi ekki. Meira þurfi að koma til. Um þetta hefur verið rætt á vettvangi Sambands íslenskra sveitarfélaga og vonandi finnst lausn sem dugar til framtíðar.

Annað sem mig langar að nefna er sú krafa sem nú er sett á sveitarfélög að bjóða upp á leikskóla allt frá því að börn verða eins árs. Þetta hefur vafist fyrir mörgum sveitarfélögum, bæði vegna kostnaðar við uppbyggingu innviðanna en ekki síður vegna þess að fagmenntað fólk skortir til að sinna svo ungum börnum. Að mínu mati þarf að fara fram umræða um samspil fæðingarorlofs og vistunar barna á leikskóla. Er hægt að gera þá kröfu á sveitarfélögin að þau sinni börnum allt frá eins árs aldri eða þarf að skoða það að lengja fæðingarorlof á móti? Atvinnulífið kallar á að foreldrar mæti til vinnu en börn þurfa að sjálfsögðu samveru við foreldra sína á fyrstu stigum ævinnar og því þarf að mínu mati að fara fram umræða um þetta samspil leikskóla og fæðingarorlofs. Það sem er barninu fyrir bestu skal ávallt hafa forgang við ákvarðanatöku, segir í barnasáttmála Sameinuðu þjóðanna og út frá því eigum við hér á hinu háa Alþingi að vinna.

Annað sem mig langar að nefna, virðulegur forseti, er kjarasamningsgerðin sem er fram undan. Það er morgunljóst að það verður talsverð áskorun að takast á við það verkefni. Það hefur vakið athygli mína að heyra ráðherra segja að aðilar vinnumarkaðarins verði bara að semja, en ríkið er nú einu sinni stærsti launagreiðandi landsins og það hefur auðvitað mikil áhrif á rekstur ríkissjóðs hver framvindan verður. Það hafa margir öfundað Norðurlöndin af því fyrirkomulagi kjarasamningsgerðar sem hefur þróast hér í áratugi, í þríhliða viðræðum milli launþega, atvinnurekenda og stjórnvalda. Það fyrirkomulag hefur gefist vel og er algjörlega nauðsynlegt að því verði viðhaldið. Hins vegar gætir mikils óþols í garð ríkisins þegar kemur að stöðugleika og hárri vaxtabyrði heimilanna, en ekki síst stöðunni á vinnumarkaði. Því er hætt við að erfitt verði að ná saman. Það er erfitt að sjá stéttarfélög ná saman um kröfugerðir þar sem staða þeirra og félagsmanna þeirra er bara ólík. Í kjarasamningum frá 2019 var lögð áhersla á krónutöluhækkanir sem gögnuðust lægstu tekjuhópunum best en aðrir hópar hafa lýst því, m.a. í umsögnum um fjárlagafrumvarpið, að ekki hafi orðið nein kaupmáttaraukning í þeirra röðum allt þetta tímabil og því þurfum við að breyta.

Það er sammerkt með öllum þessum hópum að verðbólga og háir vextir eru farin að naga burt þá kaupmáttaraukningu sem náðist í síðustu kjarasamningum og það verður ekki látið líðast að slíkar fjármagnstilfærslur eigi sér stað til lengri tíma. Þá mun staðan á húsnæðismarkaði skipta máli þegar kemur að gerð kjarasamninga og þar mun reyna á ríkisstjórnina. Allt of stór hluti launa fer í að greiða af lánum og húsnæðisverð er hér í hæstu hæðum og hætt við að svo verði áfram nema til komi veruleg aukning á framboði. Þar hafa stjórnvöld skyldum að gegna, bæði ríki og sveitarfélög. Við aðstæður sem þessar er algerlega nauðsynlegt að skoða aðrar leiðir til að ná niður verðbólgu og skapa hér stöðugleika. Ákveðnir aðilar innan verkalýðshreyfingarinnar hafa lýst yfir vilja til þess. Fordæmin eru til staðar, m.a. í þjóðarsáttinni frá árinu 1990. Ég get hins vegar ekki sagt að viðbrögð vinnuveitenda við þessum yfirlýsingum verkalýðshreyfingarinnar veki einhverjar sérstakar vonir um að einhver áhugi sé til staðar á að ráðast í gerð kjarasamninga sem stuðli að stöðugleika. Slíkir samningar byggja ekki bara á hóflegum launabreytingum heldur einnig á því að keyra niður verðlag.

Virðulegur forseti. Við þurfum á stöðugleikasamningum að halda. Fjölmargar umsagnir hafa borist um þetta frumvarp en ekki síður um fjárlögin sjálf. Mig langar, með leyfi forseta, að vitna í nokkrar þeirra.

Umsögn BHM heitir Spennið beltin og segir það ýmislegt um hvernig þau líta á stöðuna. Þar segir:

„Frá árinu 2000 hefur kaupmáttur meðallauna á Íslandi sveiflast fjórum sinnum meir en OECD meðaltalið. Það þarf því engan að undra að stöðugleiki sé efstur í huga almennings samkvæmt viðhorfskönnun BHM. Aðstæður í efnahagslífinu eru afar krefjandi fyrir hagstjórnaraðila og erfitt gæti verið að svara ákalli almennings um aukinn stöðugleika. Kaupmáttur hefur dregist saman fjóra ársfjórðunga í röð í fyrsta skipti frá 2012 og verðbólgan jókst hlutfallslega um nær helming á ársgrundvelli milli ágústmánaða 2022 og 2023.“

Reykjavíkurborg bendir á eftirfarandi:

„Tekjustofnar sveitarfélaganna, útsvar og fasteignagjöld, eru viðkvæmir fyrir hagsveiflum og útgjöldin næm fyrir launahækkunum, verðbólgu og vöxtum. Sveiflur í efnahagsumhverfinu hafa með þeim hætti mikil áhrif á rekstur og fjárhagslega stöðu sveitarfélaganna til lengri og skemmri tíma. Þjónusta sveitarfélaganna byggir á því að jafnvægi ríki í rekstri þegar kemur að tekjum, launum og öðrum rekstrarútgjöldum, auk fyrirsjáanleika í fjármagnskostnaði vegna nauðsynlegrar uppbyggingar innviða, þ.e. mannvirkja, gatna, lóða og lagna, vegna þjónustu við íbúa og fyrirtæki. Ytri aðstæður síðustu missera, sveiflur í hagkerfinu og staða efnahagsmála almennt hafa að ósekju falið í sér áskoranir fyrir rekstur Reykjavíkurborgar sem og annarra sveitarfélaga, og á sinn þátt í því að ógna sjálfbærni þeirra og getu til að takast á við og sinna eðlilegu hlutverki sínu í samræmi við lög Alþingis og stefnumörkun málaflokka, ekki bara stefnumörkun borgarinnar, heldur stefnumörkun ríkisins og samfélagsins alls.“

Samband íslenskra sveitarfélaga bendir á málaflokk fatlaðs fólks í umsögn sinni en þar segir:

„Sveitarfélögin tóku yfir málefni fatlaðs fólks árið 2011 og fylgdi verkefninu fjármagn í formi útsvarshækkunar sem að stærstum hluta fór til Jöfnunarsjóðs sveitarfélaga. Árið 2021 námu þessar tekjur 26 milljörðum kr. Ítarleg og vönduð greining nefndar undir formennsku Haraldar Líndal Haraldssonar sýnir að útgjöld sveitarfélaga á sama ári til þjónustu við fatlað fólk nam 40,2 milljörðum kr. og hallinn á málaflokknum því 14,2 milljarðar kr. sem svarar næstum upp á krónu til rekstrarhalla sveitarfélaga á því ári. Meðal skýringa má nefna að með lögum um þjónustu við fatlað fólk með langvarandi stuðningsþarfir komu auknar kröfur um þjónustu, en þær voru ekki kostnaðarmetnar og ekkert fjármagn fylgdi þeim. En ekki síður hefur fötluðu fólki með langvarandi stuðningsþarfir fjölgað mun meira en áætlað var.

Uppsafnaður halli frá 2018 til 2021 nemur 31,8 milljörðum kr. á verðlagi hvers árs, en tæpir 40 milljarðar kr. á föstu verði 2023. Til að koma til móts við þennan halla var útsvarsprósenta hækkuð um 0,22 prósentustig, u.þ.b. 5 milljarðar kr., frá ársbyrjun 2023. Lauslegur framreikningur að tilliti teknu til útsvarshækkunar sýnir að hallinn frá 2018 til 2023 gæti verið um eða yfir 70 milljarðar kr. á verðlagi 2023 verði ekkert að gert.“

Samkeppniseftirlitið, sem hefur verið í fréttum dagsins, vekur í umsögn sinni athygli á vanfjármögnun stofnunarinnar og bendir á að vegna forgangsröðunar verkefna hefur eftirlitið í hverfandi mæli getað sinnt rannsóknum á mögulegri misnotkun á markaðsráðandi stöðu og opinberum samkeppnishindrunum. Það þarf að bæta úr þessu, virðulegur forseti.

Í umsögn Samtaka atvinnulífsins er talað tæpitungulaust og þar fær rekstur ríkissjóðs ekki háa einkunn. Þar segir m.a.:

„Tekjum umfram áætlanir hefur verið varið til aukinna útgjalda í stað sparnaðar. Skollaeyrum skotið við viðvörunum fjármálaráðs.“

„Hallarekstur ríkissjóðs hefur verið fjármagnaður með aukinni lántöku og því fylgir vaxtakostnaður, með öðrum orðum er dýrt að reka ríkið „með tapi“. Vaxtagjöld þarf að fjármagna með auknum tekjum, lækkun annarra útgjalda eða frekari lántöku. Eðli máls samkvæmt sitja þarfari verkefni á hakanum þegar fjármagnskostnaður tekur til sín sífellt meira súrefni. Þetta eru þau fórnarskipti sem stjórnvöld standa frammi fyrir þegar kemur að skuldasöfnun.“

„Vaxtagjöld eru þriðji stærsti fjárlagaliður fyrirliggjandi fjárlagafrumvarps.

Aðeins lífeyristryggingar og Landspítali eru fjárfrekari liðir en vaxtagjöld. Kappsmál ætti að vera að draga úr þessum kostnaði við skuldasöfnun ríkissjóðs […] þ.e. til greiðslu vaxta og verðbóta, eða um 10% allra þeirra fjármuna sem renna í ríkissjóð. Fyrirliggjandi fjárlagafrumvarp gerir ráð fyrir að vaxtagjöld ársins 2024 verði tæpir 111 milljarðar kr.“

Í umsögn Alþýðusambandsins segir:

„Miðstjórn ASÍ ályktaði um fjármálaáætlun þann 19. apríl síðastliðinn þar sem aðgerða- og úrræðaleysi ríkisstjórnar var harðlega gagnrýnt. Í ályktuninni sagði m.a.: „Í fjármálaáætlun ríkisstjórnarinnar er ekki að finna neinar raunverulegar aðgerðir sem stuðla að lækkun verðbólgu á þessu ári. Í áætluninni er heldur ekki að finna nein áform um að styðja við afkomu heimilanna eða taka á þeim bráðavanda sem ríkir á húsnæðismarkaði eða í heilbrigðiskerfi.““

Þá tala sveitarfélög á landsbyggðinni fyrir bættri vetrarþjónustu Vegagerðarinnar og auknum samgöngubótum. Það er einnig sammerkt með þeim öllum að kalla eftir bættri heilbrigðis- og öldrunarþjónustu, eins og segir í umsögn Samtaka sveitarfélaga á Vesturlandi:

„Brýnt er efla frekar þjónustu heilsugæslustöðva, en þær gegna mjög mikilvægu hlutverki í öllum byggðarlögum. Þær þurfa að vera vel í stakk búnar til að mæta þörfum íbúa svæðisins á hverjum tíma, auk þess að sinna stórauknum fjölda ferðafólks og sumarhúsafólks sem sækir Vesturland heim og þarf á heilbrigðis- og slysaþjónustu að halda. Nauðsynlegt er að skapa heilsugæslustöðvunum þá umgjörð að hægt sé að tryggja stöðugleika og samfellu í viðveru lækna og annars menntaðs heilbrigðisstarfsfólks alla daga á heilsugæslustöðvum umdæmisins.“

Virðulegur forseti. Fjárlög hvers árs ráða miklu um hvernig okkur reiðir af á næsta ári. Það skiptir miklu máli að vel sé að verki staðið. Hins vegar er ekki hægt að sjá að gera eigi þær breytingar sem munu einhverju skipta um velferð landsmanna. Einhverra hluta vegna upplifir maður þessi fjárlög sem einhvers konar bútasaum, framreikning á ýmsu sem mun litlu breyta fyrir stöðu almennings í landinu. Hallarekstur verður áfram viðlagið og gerir fjármálaráðherra ráð fyrir 46 milljarða halla á næsta ári, þ.e. ef hann nær að selja Íslandsbanka, sem er alls ekki gefið að hann hafi stuðning fyrir í ríkisstjórninni. Við eigum eftir að sjá það gerast. Ef það gerist ekki verður hallinn tæplega 100 milljarðar kr.

Virðulegur forseti. Það er að mínu mati algjörlega nauðsynlegt að taka upp ný vinnubrögð í rekstri ríkissjóðs. Við getum ekki og megum ekki reka ríkissjóð endalaust með halla eins og við höfum verið að gera allt frá árinu 2019. Því er nauðsynlegt að ráðast í aðgerðir sem duga til að rétta þennan hallarekstur af.

Virðulegur forseti. Flugmóðurskip á sjálfstýringu mun að endingu stranda.

###

Virðulegur forseti. Í fréttum gærdagsins sagði framkvæmdastjóri hjúkrunar á Landspítalanum að það stefndi í að spítalinn yrði stærsta og dýrasta hjúkrunarheimili landsins. Í dag bíða 800 einstaklingar eftir plássi á hjúkrunarheimili, þar af 400 manns hér í Reykjavík. Á sama tíma bíða yfir 90 manns eftir útskrift á Landspítala en komast hvergi þar sem ekkert úrræði er að fá. Landspítalinn er fyrir undir miklu álagi og þetta hefur bæði áhrif á alla þjónustu hans og eykur álag á starfsfólkið. Til að fara í átak og eyða þessum svakalega biðlista þyrfti 35–40 milljarða. Við vitum vel að fjármagn til þess mun ekki fást í náinni framtíð þótt það myndi þýða að við myndum bæði auka lífsgæði eldri borgara og spara gífurlega fjármagn til lengri tíma. Það gengur ekki að 70 manns liggi á göngum Landspítalans. Það gengur ekki heldur að 90 manns dvelji þar í bið eftir úrræði sem er bæði betra og ódýrara. Hér þarf, virðulegur forseti, að taka til hendinni. Það að bæta heimahjúkrun mun bara hjálpa til að litlu leyti. Það þarf einnig að skoða kosti þess að byggja smærri einingar til að þjónusta fólk í sinni heimabyggð. Það er engan veginn mannúðlegt að eldra fólk sé flutt landshluta á milli til dvalar á hjúkrunarheimili. Það hefur eingöngu í för með sér félagslega einangrun.

Virðulegi forseti. Við þurfum að fara að horfa á þennan málaflokk af einhverri virðingu. Þetta er hópurinn sem reist hefur velferðarkerfi landsins. Ég er ekkert viss um að við sem nú förum með fjárveitinga- og löggjafarvaldið viljum húka á biðlistum eftir þjónustu eða liggja á göngum spítala þegar kemur að því að við verðum gömul.

###

Virðulegur forseti. Ég ætla ekki að hafa mörg orð um þetta mál. Það hefur verið á dagskrá velferðarnefndar núna síðustu fundi og um þetta hefur náðst breið samstaða því að ég held að við skiljum þetta öll og við viljum öll tryggja að staða Grindvíkinga verði eins góð og hægt er. Við vitum auðvitað að við getum ekki bætt Grindvíkingum allt það sem þeir eru að glíma við þessa dagana en við getum þó lagt okkar lóð á vogarskálarnar til að tryggja bæði húsnæðisöryggi þeirra með einhverjum hætti og fjárhagslega afkomu sem skiptir auðvitað miklu máli til að fólk geti unnið að öðrum hlutum sem snúa að andlegri líðan, þátttöku einstaklinganna í daglegu lífi, félagsmálum, íþróttum og tómstundum.

Í mínum huga er það virðingarvert að Alþingi skuli taka á þessum hlutum á þennan hátt og ég hef ekki heyrt neinn andmæla því að til þessara aðgerða skuli gripið. Hins vegar getum við auðvitað haft skoðanir á ýmsu þegar kemur að útfærslu á slíkum aðgerðum.

Ég hef ekki stórar áhyggjur af því að þetta virki ekki en það eru þarna einstök atriði sem kannski þarf að huga að. Ég nefndi í andsvörum við hæstv. innviðaráðherra m.a. upphæðirnar sem fram koma í þessu. Þarna er verið að horfa til þess að einstaklingur geti fengið 150.000 kr. í húsnæðisstuðning, tveir í heimili geta fengið 198.000 kr., þrír í heimili 232.000 kr. og fjórir eða fleiri 252.000 kr. Ég gat ekki annað heyrt á hæstv. ráðherra en að húsnæði fyrir fleiri en fjóra væri nánast á sömu kjörum og fyrir fjóra. Ég nefndi þetta við formann Verkalýðsfélags Grindavíkur þegar hann mætti á fund velferðarnefndar um þetta og hann var nú ekki sammála ráðherranum í því að þessi upphæð væri sú sama hvort sem fjölskyldumeðlimir væru fjórir eða sex, það hlyti að vera dýrara að leigja stærra hús fyrir fleiri einstaklinga, þannig að ég er ekki alveg klár á því hvort þessar upphæðir mæti þeim markmiðum sem við erum að reyna að uppfylla. Og ég gat líka heyrt á ráðherra að þetta væri sirka 70% af væntanlegri húsaleigu. Ef einbýlishús kostar 400.000 kr. fyrir fjóra er 70% af því 280.000 kr. en þarna er verið að ræða um 250.000 kr., þannig að ég er ekki endilega alveg dús við þessar upphæðir, hvort þær dugi hreinlega til þess að tryggja það að fólk geti náð að greiða þetta og framlag ríkisins verði 70% í húsaleigu. En það er kannski spurning hvort það eigi yfir höfuð að vera 70%, hvort það megi alveg vera minna, en þetta er auðvitað bara pólitísk ákvörðun sem við erum að taka hér.

En ég vil bara gleðjast yfir þeim aðgerðum sem hafa farið af stað samhliða því að þetta frumvarp hefur verið smíðað. Við sjáum t.d. að félag eins og Bríet, sem er leigufélag í eigu ríkisins, hefur farið af stað og auglýst eftir íbúðum og ég veit til þess að það hefur sett sig í samband við m.a. íbúðareigendur í Njarðvík og óskað eftir því að fá leiguíbúðir. Síðan er í þessari húsnæðisstefnu sem verið er að tala um núna verið að horfa til hlutdeildarlána á næsta ári upp á margfalda þá upphæð sem hefur verið og það ætti að hjálpa til. Síðan þarf að fara bara á fullu eins og gert var eftir Eyjagosið og sjá til þess að við getum byggt hratt. Við þurfum með einhverjum hætti að fara í svipaðar aðgerðir og farið var í þegar viðlagasjóðshúsin komu til landsins á sínum tíma. Þó að þau hafi að ákveðnum hluta, kannski stærstum hluta, verið fjármögnuð af öðrum en okkur þá kunnum við aðferðina. Við vitum hvernig er hægt að gera þetta, við eigum land og við þurfum bara að sækja þessi hús. Við erum búin að vera að velta þessu á milli okkar og tala um húsnæðisskort og það gerist ekkert og það er alltaf sami húsnæðisskorturinn til staðar en þetta er átak. Við vorum með húsnæðisskort fyrir þannig að við verðum bara að fara af alefli í þetta. Og af því að Suðurnesin standa nú hjarta mínu nær en mörg önnur svæði þá erum við þar með svæði sem herinn erfði ríkið að á sínum tíma sem fékk nafnið Ásbrú. Þar er byggingarland sem ríkið á. Það er ekkert langt síðan að ríkið eða Kadeco, Þróunarfélag Keflavíkurflugvallar, sem er í eigu ríkisvaldsins, auglýsti byggingarrétt fyrir 150 íbúðir til sölu í Ásbrú. Þar er nánast tilbúið skipulag sem hægt væri að nýta í þetta, fyrir utan að það er hægt að byggja nánast annan Reykjanesbæ á Ásbrúarsvæðinu. Það þarf auðvitað að tryggja innviði samhliða. En við þurfum ekkert að leggjast á hnén og segja: Það eru ekki til lóðir. Þær eru til. Það þarf ekki alltaf að vera í miðborg Reykjavíkur. Við getum gert þetta á ýmsan annan hátt.

Mér finnst virðingarvert að það sé verið að taka á málunum á þennan hátt, tryggja fjárhagslega afkomu og reyna að tryggja húsnæðisöryggi eins og kostur er. Við verðum auðvitað líka að tryggja að það falli enginn á milli skips og bryggju og allir fái þak yfir höfuðið. Það eru að koma jól og það er nauðsynlegt að fólk fái að halda jól fyrir sig og sína á öruggum stað. Þessar aðstæður eru skelfilegar og við hin sem búum nú í kringum þetta svæði getum á engan hátt gert okkur grein fyrir því hvað fólk er að upplifa, að vera flóttamenn í sínu eigin landi. En það kannski eykur skilning okkar á því hvað það er að vera flóttamaður.

###

Virðulegur forseti. Það er þyngra en tárum taki að fylgjast með þeim hörmungum sem eiga sér stað á Gaza þessa dagana. Eftir að vopnahléi lauk tóku Ísraelsmenn til við sína fyrri iðju við að strádrepa palestínska borgara sem að stórum hluta er ungt fólk og börn. Það er ekki undir neinum kringumstæðum hægt að samþykkja það að Ísraelsmenn eyði íbúum Gaza eins og lítur út fyrir að verði raunin. Því þarf að mótmæla kröftuglega. Ísland hefur sterka rödd þegar kemur að friðarmálum, langt umfram stærð okkar, en nú þarf að ná breiðari samstöðu um að mótmæla þessari skelfilegu stöðu. Það ætti að vera hlutverk hæstv. utanríkisráðherra að vinna að því að ná samstöðu með hinum Norðurlandaþjóðunum um að þær komi fram sem ein heild þegar kemur að því að tryggja frið í Palestínu. Meira að segja helstu bandaþjóð Ísraels er ofboðið. Varaforseti Bandaríkjanna biðlaði til Ísraels um  að virða alþjóðalög og sagði að of margir saklausir borgarar hefðu verið drepnir í Palestínu. Það má ekki viðgangast að eitt mest tæknivædda herveldi heimsins leyfi sér að murka lífið úr saklausum borgurum til að eyða hryðjuverkasamtökum sem búið hafa um sig á þessu svæði.

Á sama tíma og við myndum ætla að Ísland beitti sér af einhverri manngæsku þá les maður fréttir um að það standi til að vísa tveimur fylgdarlausum palestínskum drengjum úr landi. Þessir ungu drengir, sem eru 12 og 14 ára, komu hingað með frænda sínum en var komið fyrir hjá öðrum við komuna til landsins. Hér hafa þeir þrifist vel en nú á hins vegar að senda þá á götuna í Grikklandi. Hvernig dettur okkur í hug að láta þetta gerast? Samrýmist þetta barnasáttmála Sameinuðu þjóðanna?

Heyr, heyr.Virðulegur forseti. Hvaða rugl er þetta eiginlega?

###

Virðulegur forseti. Við ræðum hér frumvarp til laga um Miðstöð menntunar og skólaþjónustu. Þetta er mál sem dagaði uppi á síðasta þingi en ég met það svo að þá hafi ekkert verið málinu til fyrirstöðu. Ég trúi ekki öðru en að þetta mál nái fram að ganga í þessari atrennu. Ég hef fengið að sitja í þingmannanefnd um farsæld barna og þar hefur þetta verið rætt mjög ítarlega. Á einföldu máli snýst þetta um að sett verði á stofn Miðstöð menntunar og skólaþjónustu og Menntamálastofnun lögð niður. Með því á að ná því fram að ríkið taki að sér að veita aukna þjónustu við sveitarfélögin auk þess að sjá þeim fyrir besta námsefni hverju sinni, eins og segir í 4. gr. frumvarpsins. Þar segir, með leyfi forseta:

„Verkefni Miðstöðvar menntunar og skólaþjónustu eru m.a. að:

a.   styðja, efla og samhæfa menntun, skólaþjónustu og annað skólastarf um land allt, m.a. með almennri og sérhæfðri fræðslu,

b.   sjá nemendum í skyldunámi fyrir vönduðum og fjölbreyttum námsgögnum og öðrum nemendum eftir því sem stofnuninni kann að vera falið,

c.   byggja upp og halda utan um aðferðir og úrræði fyrir skóla sem styðja við skólastarf og skólaþjónustu, þar á meðal gæðaviðmið, verkferla, verkfæri, matstæki og önnur tæki til skimana og athugana á einstaklingum eða hópum,

d.   styðja við innleiðingu stefnumótunar stjórnvalda á sviði menntunar og farsældar barna og ungmenna, þ.m.t. menntastefnu og aðalnámskráa.   Miðstöð menntunar og skólaþjónustu forgangsraðar verkefnum með hliðsjón af þörfum hverju sinni undir yfirstjórn ráðherra.“

Eins og gerist hafa fjölmargar umsagnir borist vegna þessa máls, eða alls 23, og það er eins og oft áður að umsagnaraðilar eru ekki alltaf sammála. Meðal umsagnaraðila er Alþýðusamband Íslands. Þar á bæ hafa menn áhyggjur af framhaldsfræðslunni sem færð var frá menntamálaráðuneytinu yfir til félags- og vinnumarkaðsráðuneytisins við breytingu á skipan ráðuneyta árið 2022. Í álitinu segir, með leyfi forseta:

„Í framkomnum drögum eru framhaldsfræðslu og þeim verkefnum hennar sem áður voru á höndum Menntamálastofnunar hvergi gerð skil og þeim ekki ætlaður staður innan nýrrar Miðstöðvar menntunar og skólaþjónustu.“

Ég gat ekki betur heyrt en að í nefndaráliti 1. minni hluta væri þetta nefnt og ég held að það þurfi að gaumgæfa vel hvernig eigi að sinna framhaldsfræðslunni til framtíðar því að hún skiptir auðvitað miklu máli. Ég vil taka undir þessar áhyggjur ASÍ af því að framhaldsmenntun skiptir fólk á vinnumarkaði miklu máli, sérstaklega þá sem hafa litla formlega menntun. Það er hætt við að ef þetta á að vera með þessum hætti geti framhaldsfræðslan lent utan garðs. Þess vegna er mikilvægt að við skoðum stöðu hennar.

Þá hafa einnig hagsmunafélög starfsmanna Menntamálastofnunar, eins og BHM og BSRB, lýst áhyggjum af stöðu hennar og eðlilegt að þessi félög horfi til þeirra við breytingar sem þessar. Í umsögn BHM kemur fram að þau telja að hægt væri að ná sömu markmiðum á annan hátt, eins og segir í umsögn, með leyfi forseta:

„BHM ítrekar enn og aftur þá afstöðu sína að markmiðum frumvarpsins er vel hægt að ná með vægari hætti og með jafnræði að leiðarljósi þar sem starfsfólki stendur til boða að fylgja verkefnum sínum til nýrrar stofnunar eða til ráðuneytisins. BHM hafnar því alfarið að það sé í samræmi við jafnræðissjónarmið að segja upp starfsfólki Menntamálastofnunar og gera því að sækja um að sinna áfram sömu verkefnum hjá nýrri stofnun. Hvetur BHM til þess að áformum ráðherra verði breytt þannig að tryggja megi réttarstöðu starfsfólks [Menntamálastofnunar]. Við þá breytingu verði horft til ákvæðis til bráðabirgða I í gildandi lögum um Menntamálastofnun þar sem segir að starfsfólki verði tryggð störf hjá nýrri stofnun en að það kynni að þurfa að hlíta breytingum á starfi eða starfsstigi í samræmi við nýtt skipurit og starfslýsingu. Verði það ekki gert er það lágmarkskrafa að mati BHM að tryggt verði að það starfsfólk sem sækir um og hlýtur starf hjá Miðstöð menntunar og skólaþjónustu haldi við umskiptin áunnum kjarasamningsbundnum réttindum frá störfum sínum hjá Menntamálastofnun.“

Virðulegur forseti. Ég ætla ekki að leggja mat á hvora leið eigi að fara í þessu tilviki en legg áherslu á að reynt verði að ganga frá starfslokum af virðingu við þá sem ekki verður boðið starf hjá nýrri stofnun.

Virðulegur forseti. Mig langar að lokum að nefna námsgagnagerð, sem er eitt af hlutverkum nýrrar stofnunar, eins og segir í 4. gr. frumvarpsins. Þar skiptir máli að börn fái námsgögn við hæfi. Það er vissulega áskorun að sinna því þar sem aðstæður og geta barna geta verið mismunandi og eru það. Því vil ég leggja áherslu á að horft sé til allra átta þegar kemur að námsgagnagerð. Þó að ný stofnun beri höfuðábyrgð á því að börn fái námsgögn við hæfi tel ég rétt að stofnunin leiti einnig til einkaaðila eftir námsgögnum. Við eigum fjölmarga sérfræðinga sem sinna menntun með ýmsum hætti og búa margir hverjir yfir þekkingu og tækni sem stofnun eins og þessi ætti að geta nýtt sér. Það þarf ekki allt að gerast inni á borði stofnana í opinberri eigu.

Að því sögðu, virðulegur forseti, tel ég að þetta frumvarp sé af hinu góða og mun styðja það þegar málið kemur til afgreiðslu í þinginu.

###

Virðulegur forseti. Ég þakka hæstv. ráðherra fyrir hans svar. Ég get svo sem alveg fallist á það að við verðum að hjálpa öllum til að hafa þak yfir höfuðið, það er bráðnauðsynlegt. Ég fagna því að sjálfsögðu að ráðherra segi að við viljum þetta ekki,  þetta eigi þá að vera tímabundið. Ég upplifði það líka bara í umræðunni í gær, og eins og hæstv. ráðherra nefndi hér, að það þyrfti eitthvað svona að koma til bjargar stöðu Grindvíkinga vegna þess að sú staða er slæm og erfið úrlausnar. Það er erfitt að finna samastað fyrir heilt sveitarfélag og mun að sjálfsögðu taka einhvern tíma. En ég fæ smá hnút í magann þegar ég upplifi það að forsendan fyrir því að við getum staðið með Grindvíkingum eins og við myndum vilja sé að við samþykkjum þetta mál. Úrlausn til handa Grindvíkingum þarf að gerast hratt en ég hefði frekar viljað að það hefði verið sérstakt mál sem varðaði stöðu Grindvíkinga og við gætum verið að klára bara í þessari viku eða næstu, en við þurfum auðvitað talsverðan tíma held ég til að ræða þetta mál ofan í kjölinn. Þetta er stórt og mikið mál að fjalla um og auðvitað talsvert öryggismál. Við þurfum bara að rýna þetta verulega. Það skiptir máli að við erum búin að upplifa eldsvoða eftir eldsvoða sem hafa orsakað það að fólk hefur dáið. Ég vil því ekki vera ábyrgur fyrir því að við séum að gefa einhvern afslátt af öryggismálum fólks sem er í þeirri stöðu að geta ekki borgað 300.000, 400.000 í húsaleigu á mánuði.

###

Virðulegur forseti. Við ræðum þetta frumvarp í fyrsta skipti. Það eru ákveðin atriði sem mér finnst ég þurfa að fá upplýsingar um áður en ég get sjálfur, prívat og persónulega, haldið áfram með þetta mál. Það fyrra varðar það að ef mig misminnir ekki þá voru haldnir fundir í vor með ráðamönnum og m.a. fulltrúum sveitarfélaga um það hvort þau væru samþykkt því að fólk fengi að búa í svokölluðu óleyfishúsnæði ef ákveðin skilyrði væru uppfyllt. Samkvæmt þeim upplýsingum sem ég fékk í samtölum mínum við fulltrúa sveitarfélaga í framhaldi af þessum fundum sem áttu sér stað, eða kannski bara fundi, þá voru sveitarfélögin því mjög andvíg að það yrði gert. Bæði töldu þau að það væri verið að taka skipulagsvaldið af sveitarfélögum og það væri í raun og veru búið að skipuleggja sveitarfélögin með þeim hætti að atvinnuhúsnæði væri á einum stað, íbúðarhúsnæði á öðrum stað og innviðirnir væru á einum stað en ekki á öðrum. Ég upplifði því ekki annað en að sveitarfélögin myndu bara ekki undir neinum kringumstæðum samþykkja að það væri gefinn einhver afsláttur af byggingarreglugerðum sem þau hafa sjálf þurft framfylgja í áratugi. Ég velti því þá fyrir mér er: Er þetta sama mál og þá var talað um og er verið að gera þetta í óþökk sveitarfélaganna?

###

Virðulegur forseti. Ég vil byrja á því, eins og þeir sem hafa talað hér á undan mér, að þakka fyrir framlagningu þessa máls sem skiptir miklu máli. Við sem búum á Suðurnesjum höfum verið mjög upptekin af þessu öllu saman og hvað verði nú um alla þá íbúa sem í Grindavík hafa búið. Það er okkur mikið hjartans mál að koma þeim í skjól á allan þann hátt sem þarf að gera.

Ég var reyndar ekki nógu skýr þegar ég óskaði eftir að fá að koma hér upp. Mig langaði í andsvar við hæstv. ráðherra en ég geri þá bara seinna. En það eru nokkur atriði sem ég hefði kannski viljað fá  debatta aðeins um  sem snúa m.a. að upphæðinni sem ég hefði nú viljað fá að vita hvernig er fengin. Þessar upphæðir miða  við einn, tvo, þrjá og fjóra. Hvers vegna er ekki farið  hærra, því að fjölskyldur geta jú verið stærri en fjórar manneskjur? Ég veit ekki alveg hvaðan þessar upphæðir koma og ég hefði gjarnan viljað fá skýringar á því hvernig   þær eru fundnar. Þessi 150.000 kall upp í 250.000 þúsund, stórar fjölskyldur geta þurft að leigja sér einbýlishús sem  getur þá kostað mikið. En við ræðum það þá bara í nefndinni í framhaldinu.

Ég var kannski ekki að hlusta, en skildi ég hæstv. ráðherra rétt þegar hann var að nefna það hér áðan að það þyrfti að skoða það að þetta þyrftu ekki endilega  að vera allt samþykktar íbúðir? Vegna þess að við vitum að það er fullt af fólki í sumarhúsum. Ætti þá að leggja fram eitthvert mál sem væri þá sér? Náði ég því rétt að það stæði til að gera það þannig? Við vitum að sumarhús eru svokallaðir óleyfisbústaðir þannig að þú mátt ekki hafa búsetu í slíkum húsum. Mér skilst líka á frumvarpinu að það eigi að skrá þetta í þessa svokölluðu leiguskrá en það er auðvitað vandkvæðum bundið að skrá óleyfisbústaði  í leyfisskrá þannig að ég held að það yrði aldrei samþykkt. Við þurfum aðeins að ná utan um það.

Svo velti ég líka fyrir mér dæmi um konu sem fór úr Grindavík  niður í Voga og hún fór í kaupleigu. Hún hafði í engin önnur hús að venda og fór í kaupleigu þannig að hún er að borga verulega fjármuni í hverjum mánuði. Það má segja að þetta séu kaup en þetta er samt leiga. Þannig að maður veltir fyrir sér: Nær þessi stuðningur utan um slíka einstaklinga sem hafa þurft að grípa til þeirra úrræða að fara í kaupleigu til að bjarga sér?

Ég verð samt að segja að heilt yfir, þetta er svolítið stórt plagg og mér finnst að textinn gæti kannski verið einfaldari miðað við tilefni málsins og kannski þann tíma sem þetta á að gilda. En ég ætla ekki að gera ágreining um það heldur bara að lýsa því yfir að Viðreisn mun styðja þetta mál. Það skiptir máli að tryggja algjörlega afkomuöryggi Grindvíkinga á allan þann hátt sem hægt er. Nóg er nú samt sem Grindvíkingar þurfa að glíma við þessa dagana. — Ég ætla að láta þessu lokið og þakka bara fyrir framlagningu þessa máls.



###

Heyr, heyr.Virðulegi forseti. Ég vil byrja á því að þakka fyrir þessa umræðu. Ég ætla að fá að eyða tíma mínum í að ræða mannafla innan lögreglunnar. Í nýlegu svari hæstv. dómsmálaráðherra við fyrirspurn hv. þm. Þorbjargar Sigríðar Gunnlaugsdóttur kom fram að þótt fjöldi lögreglumanna á hvern skráðan íbúa á Íslandi sé nánast sá sami og var fyrir tíu árum þá er hann margfalt minni ef við tökum tillit til allra þeirra ferðamanna sem hér dvelja á landinu hverju sinni. Þrátt fyrir að fjöldinn sé sá sami kom fram í svari við annarri fyrirspurn hv. þingmanns að það vantaði 50–70 lögreglumenn vegna styttingar vinnuvikunnar. Það er auðvitað umtalsverður fjöldi og það þarf að taka á því. Þrátt fyrir mikla fjölgun í landinu, bæði íbúa og ferðamanna, er ekki að sjá að glæpum sé nokkuð að fjölga. Það sem virðist vera að gerast er að eðli glæpa er að breytast. Aukning útkalla hjá sérsveit staðfestir það, meira er um að kalla þurfi til sérsveit vegna vopnaburðar. Ég vil reyna að setja þetta í eitthvert samhengi: Ef lögreglumönnum fækkar hlutfallslega á hvern íbúa í landinu og eðli glæpa er að breytast hlýtur það eðlilega að vekja upp ugg innan lögreglunnar og hún vilja vera eins vel búin og hægt er. Fyrir rúmu ári síðan nefndi Fjölnir Sæmundsson, formaður Landssambands lögreglumanna, að öryggi landsmanna væri því miður ekki tryggt og það væri betur gert með því að fjölga lögreglumönnum heldur en að almennir lögreglumenn væru að bera vopn á mjöðm. Hann sagði að lögreglumenn væru ekki að kalla eftir því að vopnast en þeir væru að kalla eftir því að vera öruggir í starfi. Við verðum að hlusta á það og bregðast við því.

###

Virðulegi forseti. Álagið á íbúum Grindavíkur er mikið þessa dagana. Fólk hefur verið neytt til að yfirgefa heimili sín og á þessari stundu liggur það ekki fyrir hvort eða hvenær íbúar fá að fara aftur til baka, slík er óvissan í þeim atburði sem nú stendur yfir. Þrátt fyrir að hægst hafi á þeim hræringum sem riðið hafa yfir bæinn þá liggur það ljóst fyrir að skaðinn er nú þegar orðinn mjög mikill hjá sveitarfélaginu, fyrirtækjunum en ekki síst íbúunum sjálfum. Óvissan er því mikil og nauðsynlegt að hlúa eins vel að íbúum og kostur er. Að eyða óvissu og skapa öryggi er mikilvægasta verkefnið þessa dagana og ég vil fá að lýsa ánægju minni með það starf sem unnið hefur verið hingað til við að takast á við þetta risavaxna verkefni. Þar á ég við alla þá sem lagt hafa lóð á vogarskálarnar til að gera líf íbúa Grindavíkur sem bærilegast. Það hefur verið ótrúlegt að fylgjast með því fumleysi sem viðbragðsaðilar hafa sýnt við að tryggja öryggi íbúa og ég dáist að þeim mikla vilja sem landsmenn hafa sýnt til að aðstoða Grindvíkinga á öllum sviðum.

Hjálpsemi landsmanna dugar hins vegar ekki til að tryggja stöðu Grindvíkinga. Þess vegna er þetta frumvarp lagt fram og er það væntanlega eitt af mörgum. Það þarf að tryggja íbúum tekjur og það þarf að tryggja íbúum húsnæðisöryggi, a.m.k. um einhvern tíma. Við megum því eiga von á að starfsemi þingsins næstu daga muni ráðast talsvert af þeirri stöðu sem uppi er.

Virðulegur forseti. Þetta frumvarp sem við ræðum hér er því liður í að tryggja íbúum framfærslu og ég vil fá að lýsa ánægju minni með það hversu hratt það er að ganga í gegnum þingið. Ég vil einnig lýsa yfir stuðningi Viðreisnar við þetta mál. Það bárust ekki margar umsagnir um þetta frumvarp en þeir umsagnaraðilar sem sendu inn umsögn, þ.e. Samtök atvinnulífsins og Alþýðusambandið, vöktu athygli á ákveðnum atriðum sem mér finnst mikilvægt að nefna hér.

Áður en ég geri það langar mig þó að þakka hæstv. félags- og vinnumarkaðsráðherra fyrir hans samskipti við nefndina í aðdraganda þess að málið var lagt fram. Við fengum hringingu frá ráðherra þar sem hann fór yfir málið og bauð okkur að tjá okkur um það og mér finnst virðingarvert að hafa haft möguleika á slíkri aðkomu áður en málið kom til nefndarinnar.

Eins og áður sagði sendi Alþýðusambandið inn umsögn og heimsótti okkur líka í nefndinni. Alþýðusambandið styður að sjálfsögðu þetta mál en vakti engu að síður athygli á vanda einstaklinga sem búa í Grindavík en starfa annars staðar. Eins og segir í álitinu, með leyfi forseta:

„Um er að ræða hóp sem gæti talið 150-200 einstaklinga enda er suðvesturhornið og ekki síst Reykjanesið allt eitt atvinnusvæði. Bæði geta verið fyrir hendi beinar hindranir svo sem fjarlægð frá vinnu vegna tímabundins húsnæðis og/eða óbeinar hindranir svo sem skortur á dagvistun í ljósi umrótsins sem gerir einstaklingum erfitt um vik að sinna starfi.“

Maður veltir fyrir sér einstaklingi sem starfar t.d. á Keflavíkurflugvelli en fékk ekki húsnæði á Suðurnesjum og varð því að leita eftir húsnæði langt frá vinnustaðnum, tökum sem dæmi hugsanlega í sumarhúsi austur í Biskupstungum eða einhvers staðar. Það er erfitt fyrir slíkan einstakling að keyra í tvo tíma í vinnu og tvo tíma heim úr vinnu og getur auðvitað orsakað það að viðkomandi getur hreinlega ekki stundað sína vinnu, en samkvæmt þessu á slíkur einstaklingur ekki rétt á að fá launatrygginguna sem verið er að boða í þessu frumvarpi. Eins og Alþýðusambandið nefnir er kannski ekki til staðar dagvistun á þeim stað sem viðkomandi dvelur þannig að þetta getur verið snúið.

Mér finnst bara rétt að vekja athygli á þessu. Mér fannst ég einhvern veginn þurfa að nefna oft í velferðarnefndinni að við viljum ekki að fólk sé að falla á milli skips og bryggju og við þurfum að tryggja fólki á einhvern hátt afkomuöryggi. Það er bara algjörlega nauðsynlegt.

Samtök atvinnulífsins taka hins vegar annan pól í hæðina og eru að velta fyrir sér launatengdum gjöldum sem fylgja því auðvitað að greiða út laun. Í frumvarpinu er ekki tekið tillit til þess að það þarf að borga launatengd gjöld. Jú, það er tekið tillit til lífeyrissjóðsgreiðslna en það er ekki tekið tillit til tryggingagjaldsins og það er heldur ekki tekið tillit til orlofsgreiðslna sem geta annaðhvort verið greiddar inn á bankareikninga eða safnað upp. Samtök atvinnulífsins meta að það sé um 22% kostnaður sem fylgir þessu og benda á að ef verið er að borga hámarksupphæðina upp á 633.000 bætist við þarna 140.000 á mánuði í orlof og launatengd gjöld fyrir einstakling sem nýtur þess réttar að fá 633.000.  Vissulega getum við bent á fyrirtæki sem standa vel og geta greitt þetta en önnur fyrirtæki geta það hreinlega ekki. Það er búið að skella í lás, þau hafa enga innkomu, eru hugsanlega í fjárfestingum og ráða illa við þetta. Þá er spurningin: Náum við  því markmiði frumvarpsins að viðhalda ráðningarsambandi launafólks í Grindavík, sem er svo mikilvægt á þessum tímapunkti? Mér finnst bara rétt að benda á þetta.

Mig langar líka að nefna, af því að hér hefur verið nefnt að ríkisendurskoðandi mætti fyrir nefndina og nefndi eitt og annað sem er athyglisvert, að í frumvarpinu er verið að gera ráð fyrir því að þeir sem þiggi greiðslur til að borga laun og viðhalda ráðningarsambandinu hafi enga heimild þá til að greiða sér arð á þessum tímapunkti eða þetta árið. Þá veltir maður fyrir sér því sem ríkisendurskoðandi benti einmitt á, að það eru ýmsar leiðir til þess að ná fjármunum út úr fyrirtækjum án þess að það sé endilega verið að greiða arð. Við þekkjum það mörg og það er t.d. hægt að lækka hlutafé, lækka hlutafé í fyrirtækjum sem færist þá sem fjármunir til þeirra sem eiga fyrirtækið alveg eins og arður til eigendanna, þannig að þetta er ekki alveg skothelt. Þrátt fyrir að það sé búið að samþykkja að ekki sé verið að greiða út arð þá er hægt að ná fjármunum út úr fyrirtækjum með öðrum hætti.

Virðulegur forseti. Ég ætla ekki að segja mikið meira um þetta. Ég er auðvitað bara ánægður með að verið sé að tryggja afkomu Grindvíkinga sem hafa upplifað einhverjar mestu hörmungar í sínu lífi; að tapa heimili sínu, tapa örygginu sem það hafði upplifað kannski í áratugi, börnin geta ekki notið skólavistar á heimaslóð eða félagsskapar við félaga sína eða notið tómstunda eða íþrótta á sínum heimavelli. Það skiptir okkur miklu máli að verið sé að gera þetta með þessum hætti og ég lýsi því enn og aftur yfir að Viðreisn mun styðja þetta mál allt til enda.



###

Virðulegur forseti. Lengi hefur verið um það rætt að færa Landhelgisgæsluna suður með sjó og hafa Suðurnesjamenn barist fyrir því í áratugi. Landhelgisgæslan hefur smátt og smátt verið að auka við starfsemi sína á Keflavíkurflugvelli og má gera ráð fyrir að sú starfsemi komi bara til með að eflast til framtíðar í ljósi þeirrar stöðu sem uppi er á alþjóðavettvangi. Þann 26. maí síðastliðinn undirrituðu þáverandi dómsmálaráðherra, fulltrúi Landhelgisgæslu Íslands, bæjarstjóri Reykjanesbæjar og hafnarstjóri Reykjanesbæjar viljayfirlýsingu þar sem fram kemur að Reykjaneshöfn muni standa að uppbyggingu hafnar og landaðstöðu fyrir tæki og búnað Gæslunnar. Markmiðið yrði að heimahöfn skipa Gæslunnar yrði í Reykjaneshöfn í framtíðinni að frátalinni útgerð varðskips á Norðurlandi en heimahöfn varðskipsins Freyju er Siglufjörður. Þarna er því verið að gera ráð fyrir að varðskipið Þór hafi heimahöfn í Njarðvíkurhöfn við Skipasmíðastöð Njarðvíkur þar sem gert er ráð fyrir verulegri uppbyggingu. Gert hefur verið ráð fyrir ákveðnum fjármunum í gildandi samgönguáætlun en þeir fjármunir duga hins vegar ekki fyrir heildarkostnaði sem reikna má með að verði u.þ.b. 1 milljarður. Því er áætlað að afnot Gæslunnar af fyrrnefndri aðstöðu verði grundvöllur m.a. að langtímaleigusamningi milli hennar og Reykjaneshafnar, þ.e. að höfnin byggi en Landhelgisgæslan leigi. Nú hefur Reykjaneshöfn ákveðið að hefja framkvæmdir við Njarðvíkurhöfn þar sem þessi aðstaða Landhelgisgæslu Íslands verður m.a. byggð upp. Það er því orðið aðkallandi, virðulegur forseti, að fá endanlegar upplýsingar um hvernig sú aðstaða á að vera og að ljúka við gerð samkomulags um leigugreiðslur fyrir þá aðstöðu. Sú vinna hvílir á herðum Landhelgisgæslunnar sjálfrar og dómsmálaráðuneytisins og nauðsynlegt að koma í veg fyrir að tafir verði á þessari mikilvægu framkvæmd.

###

Virðulegi forseti. Mér þykir þetta vera athyglisverð umræða fyrir mig sem nýjan þingmann að læra hér inni á þingi. Hér dælast inn þingmannamál dag eftir dag í gegnum 1. umræðu. Þau fara síðan í nefnd og fást ekki einu sinni rædd. Mér þykir það ankannalegt að verklag og vinnubrögð á Alþingi séu með þessum hætti. Ég velti líka fyrir mér hvað þingmálaskrá þýðir í raun og veru. Þetta minnir mig bara á óskalista sem börnin mín létu mig hafa í aðdraganda jóla. Þau settu kannski niður óskalista með 15–20 atriðum um hvað þau langaði að fá í jólagjöf og yfir þennan óskalista þyrfti ég að fara. En niðurstaðan varð síðan sú að þau fengu bara eina gjöf. Fyrir mér lítur þingmálaskrá þannig út að menn leggja fram einhverja svakalega málaskrá sem fæst síðan ekki uppfyllt, þannig að flestir ráðherrar fara greinilega jólaköttinn.

###

Virðulegur forseti. Mér þykir þetta vera áhugaverð þingsályktunartillaga því það skiptir okkur svo miklu máli að hafa öruggt þak yfir höfuðið. Því miður eru bara ansi margir sem búa ekki við það öryggi á Íslandi í dag. Við erum með mjög vanþroskaðan leigumarkað þar sem eitthvert frumskógarlögmál ríkir og það er ekkert öryggi þar. Ef maður ber leigumarkaðinn saman við leigumarkaði annars staðar á Norðurlöndum t.d. þá hefur fólk val um það að leigja bara nánast alla sína ævi í sama húsnæðinu ef það kýs. En hér búa leigjendur ekki við slíkt öryggi.

Hæstv. ráðherra nefndi hér að við aðhylltumst einhverja séreignarhúsnæðisstefnu. Ef við værum með einhverja almennilega leigjendastefnu þá held ég að það væru margir sem myndu kjósa að vera á leigumarkaði ef fyllsta öryggis væri gætt og einhver stöðugleiki væri á markaði. En slíku er ekki að dreifa hér á Íslandi.

Það er bara þannig núna að þrátt fyrir fyrirheit um að byggja þúsundir íbúða á næstu árum þá er ekkert slíkt að sjá í kortunum. Við erum núna að upplifa að það sé búið að gera einhverja samninga við einstök sveitarfélög og markmiðið er að byggja 4.500 íbúðir á ári næstu árin. Maður sér ekki, miðað við stöðuna eins og hún er núna, að það muni ganga upp á einhvern hátt því að við heyrum í byggingarverktökum sem eru hreinlega að draga saman seglin. Þeir ráða ekki við þann vaxtakostnað sem verið er að leggja á byggingarverktaka. Það mun auðvitað gera það að verkum að samdráttur á byggingamarkaði verður áfram til staðar. Þrátt fyrir að það sé ekki komin kreppa endilega á byggingamarkaði núna, af því að það voru talsvert margar byggingar komnar af stað, þá munum við lenda í einhverri lægð innan ekki margra ára sem getur þýtt að við upplifum aðra bólu og aðra verðbólgu samfara því, þannig að þetta er bara mjög snúið ástand. Það er kannski það sem við þurfum að horfa til í þessu, þessu lykilviðfangsefni húsnæðisstefnu númer eitt, það er þessi stöðugleiki á húsnæðismarkaði sem þarf að vera til staðar og þar er nefnt að það þurfi að vera fjölbreytt framboð íbúða sem mæti þörf. Þar erum við jú að læra talsvert. Lögin um almennar íbúðir hafa búið til möguleika fyrir fólk sem skipta miklu máli, fólk sem er ekki endilega í félagslegu húsnæði hjá sveitarfélögunum. Við erum með hlutdeildarlánin sem eru líka ný af nálinni og þau hjálpa til. Síðan er auðvitað bara almennur markaður sem sér um rest. Fjölbreytileikinn hefur verið að aukast en það þarf að viðhalda stöðugleika í uppbyggingu íbúða sem má ekki bara rokka upp og niður eftir einhverjum verðbólgutakti í samfélaginu.

Þarna er líka nefnd skilvirk stjórnsýsla á sviði húsnæðis-, mannvirkja- og skipulagsmála. Ég þekki það bara úr mínum heimabæ, það eru þessar rafrænu umsóknir sem hafa verið settar á laggirnar þar og hafa hjálpað til að gögn berist þá þannig að það sé ekki verið að taka einhverjar ákvarðanir án þess að hafa öll tiltekin gögn í höndunum og það skiptir miklu máli. Ég heyrði það á Húsnæðis- og mannvirkjastofnun einhvern tímann á fundi í fjárlaganefnd að Reykjanesbær hefði stigið stór skref og verið til fyrirmyndar og til fyrirmyndar fyrir önnur sveitarfélög.

Þegar við erum að byggja, og við þurfum að byggja, þá þarf líka að skoða möguleika sveitarfélaga til að byggja upp þá innviði sem þurfa að vera til staðar þar sem verið er að reisa byggingar. Það dugar ekki bara að henda upp hellingi af íbúðarhúsnæði ef innviðir eru svo ekki til staðar. Þeir geta verið ansi dýrir. Það þarf að byggja skóla, það þarf að byggja leikskóla og einhverja þjónustu aðra sem fólk vill ganga að sem vísri. Allt þarf þetta að fara saman þannig að sveitarfélögin hafi þá möguleika á því að byggja upp þá innviði sem þurfa að vera til staðar.

Í lauslegri yfirferð yfir þetta var nefnt að ríkið þyrfti að leggja til land til þeirrar uppbyggingar sem fram undan væri og ég held að það sé bara bráðnauðsynlegt að ríkið fari að skoða með hvaða hætti það geti komið landi sem það á, m.a. bara í sveitarfélögunum sjálfum, þannig að það sé hægt að byggja tiltölulega ódýrt eða ódýrara en við erum að gera núna. Sala á byggingarrétti hefur orsakað það að byggingarkostnaður hefur rokið upp, m.a. í Reykjavík. Það er bara eftirspurn eftir lóðum og menn bara bjóða og hæstbjóðandi fær. Þetta gerir það að verkum að það er ekki fyrir hvern sem er að kaupa. Þegar greiðslumat er þannig að þú stenst það ekki upp á kannski 200.000 á mánuði þegar þú ert að borga húsaleigu upp á 300.000 á mánuði þá er þetta farið að verða svolítið skringilegt.

Mér finnst líka, og Viðreisn leggur áherslu á það, að við þurfum að styðja með einhverjum hætti enn frekar við fyrstu kaupendur, sem er algerlega nauðsynlegt. Fyrstu kaupendur eiga bara orðið mjög erfitt með að komast inn á markað og standast illa greiðslumat. Við vitum auðvitað að fyrstu kaupendur eru ungt fólk sem er kannski sá hópur sem er með lægstu tekjur á vinnumarkaði en mun auka tekjur sínar eftir því sem fram vindur. Mér finnst greiðslumat vera svolítið sérkennilegt, að meta akkúrat einhverjar punktastöðu hjá viðkomandi, því að við megum gera ráð fyrir því að yfir starfsævi munum við auka tekjur okkar. Það þýðir auðvitað að fyrstu kaupendur, sem eru kannski tiltölulega tekjulitlir núna, eiga betur með að ráða við afborganir á seinni tíma, eftir fimm eða tíu ár, þegar þeir eru búnir að öðlast reynslu á vinnumarkaði og hafa fengið þær hækkanir sem tilheyra því að öðlast starfsreynslu. Það þarf að skoða þetta. Það er ekki gott kerfi hjá okkur að ungt fólk þurfi kannski að eiga 20 milljónir til að komast inn á markað. Það bara gengur ekki. Það getur nánast enginn unglingur eða ungmenni átt slíka sjóði heima hjá sér. Þau komast ekki inn á markað nema með hjálp foreldra sinna eða einhverra ættmenna sem geta lagt fram einhverja fjármuni. En þegar þú átt mörg börn þá er slíkt ómögulegt, ekki hægt.

Mér finnst líka eðlilegt að það verði skoðað hvort einhverjar ívilnanir, umfram aðra sem eru að kaupa, til handa fyrstu kaupendum eigi sér stað og ríkið komi þar inn. Hlutdeildarlánin og almennar íbúðir geta auðvitað hjálpað ungu fólki en það hefur nú svo sem tíðkast að niðurgreiða vexti til handa ungu fólki sem er að koma sér inn á markað. Ég held að sú leið gæti bara verið ágæt til að standa með ungu fólki. Við getum ekki búið samfélagið til þannig að ungmenni komist ekki að heiman og séu bara í foreldrahúsum langt fram á miðjan aldur, en þannig er staðan í dag.

Eins og ég segi er þetta athyglisvert plagg. Maður hefur svo sem ekki náð að skoða það djúpt en ég sit í velferðarnefnd og fæ það verkefni að rýna þetta og hlakka bara til, því að það að til sé stefna í húsnæðismálum skiptir samfélagið okkar miklu máli. Þetta er eitt af þeim atriðum sem er hvað brýnast að leysa í samfélagi okkar, ég tala nú ekki um það þegar sú staða er komin upp að heilt samfélag er hugsanlega að leggjast niður, að við spýtum í lófana og gerum það sem við getum til þess að fjölga úrræðum á húsnæðismarkaði.

###

Virðulegur forseti. Já, kannski er einhver meiningarmunur á pólitíkinni okkar enda er ég ekki í Framsóknarflokknum. En mér finnst skrýtið þegar gerðar eru áætlanir að þetta sé bara einhver framreikningur um óbreyttar tölur. Ég næ ekki utan um það af því að áætlanir eiga í raun og veru að reyna að fanga möguleikana eða þá þörf sem verður til staðar hverju sinni. Talan upp á 9,53 í fjögur ár er einhver tala sem mér þykir vera kúnstug.

Mig langar á þessum stutta tíma aðeins að minnast á hlutverk lífeyrissjóða. Það hefur verið rætt um það lengi að lífeyrissjóðir ættu að koma meira inn í fjármögnunina á húsnæðismarkaði en við vitum að lífeyrissjóðir eru nú þegar miklir lánveitendur á húsnæðismarkaði. Hvernig sér hæstv. ráðherra fyrir sér aukna þátttöku? Þarf að gera einhverjar lagabreytingar til að lífeyrissjóðir  fari meira inn í fjárfestingu í húsnæði eða eru einhverjar aðrar leiðir færar?

###

Herra forseti. Við ræðum hér tillögu til þingsályktunar um húsnæðisstefnu fyrir árin 2024–2038. Þetta er stórt og mikið plagg og verður áhugavert að fara í gegnum það í velferðarnefnd í framhaldinu. Það vekur athygli mína þegar ég horfi á þessar tölur sem eru nefndar þarna í niðurbroti á ramma fjármálaáætlunar að þar er verið að gera ráð fyrir húsnæðisbótum upp á 9 milljarða á hverju ári. Mér finnst skrýtið að það sé verið að leggja fram sömu töluna ár eftir ár af því að markmið þessarar stefnu er að bæta og auka húsnæði og þar með væntanlega fjölda þeirra sem eiga húsnæði. Það mun að sjálfsögðu hafa í för með sér að það þarf að greiða meira í húsnæðisbætur, nema það eigi hvorki að verðbæta þetta til lengri tíma né gera ráð fyrir að íbúðaeigendum fjölgi neitt á markaði.



###

Virðulegur forseti. Á morgun rennur enn einu sinni upp vaxtaákvörðunardagur Seðlabankans. Eins og oft áður er almenningur uggandi. Verða vextir hækkaðir einu sinni enn? Hvaða áhrif mun það hafa á matarkörfuna eða fasteignalánin? Það liggur fyrir að verðbólga er ekki að minnka. Stýrivextir eru nú þegar 9,25%. Það er ekki einfalt fyrir fólk að takast á við enn frekari hækkanir afborgana sem í mörgum tilfellum hafa tvöfaldast hjá þeim sem tóku óverðtryggð lán á sínum tíma. Staðan er önnur hjá þeim sem eru með verðtryggð lán en þar horfa margir upp á það að sjá eignarhlutinn í heimili sínu étast upp og jafnvel hverfa. Önnur staða en alls ekki betri. Það er hlutverk Seðlabankans að sjá til þess að verðbólga sé innan fyrir fram ákveðinna markmiða sem eru 2,5%. Seðlabankinn hefur hins vegar annað tæki en stýrivaxtahækkanir og það verður að teljast óeðlilegt að því sé ekki beitt í baráttunni við verðbólgu. Gjaldeyrisvarasjóður Seðlabanka er sagður mjög stór og það væri rétt af Seðlabankanum að beita honum við aðstæður sem þessar. Gengi krónunnar hefur verið að veikjast. Það hefur veikst um 4,5% síðastliðna tvo mánuði og 6% síðastliðna þrjá mánuði. Það að krónunni sé leyft að veikjast vinnur gegn markmiðum bankans um að ná niður verðbólgu og í raun óskiljanlegt að bankinn skuli leyfa gengi krónunnar að veikjast við aðstæður sem þessar. Greinendur gera sér engar vonir um að verðbólgan komi til með að minnka fyrr en í fyrsta lagi á næsta ári og það er útlit fyrir að margar fjölskyldur muni gefast upp. Að Seðlabankinn sé að vinna í sitthvora áttina gengur ekki ef við ætlum að ná einhverjum árangri í baráttu við verðbólguna og allt of háa vexti.

###

Virðulegur forseti. Ég þakka hæstv. ráðherra fyrir svar hans. Ráðherra segir að þetta sé betra en að fara bara beint á atvinnuleysisbætur. Ef maður fer í gegnum atvinnuleysisbótakerfið erum við að tala um tekjutengdar atvinnuleysisbætur fyrstu þrjá mánuðina upp á 80% ef mig misminnir ekki. En þarna, ef ég skil hæstv. ráðherra rétt og ég ætla að biðja hann um að staðfesta það við mig, fær sá sem er undir þessum mörkum 633.000 kr., þá full laun, 100% laun. Það er algengt að fólk í verslunum eða veitingageiranum hafi ekki 600.000 kr. í laun á mánuði. Er þá verið að tryggja viðkomandi starfsmanni 100% laun og þannig verið að gera betur í þessu frumvarpi heldur en ef fólk þyrfti að fara í gegnum atvinnuleysisbótakerfið?

###

Virðulegur forseti. Ég fagna þessu frumvarpi og að það sé fram komið og tel þetta bráðnauðsynlegt og mun styðja það alveg til enda. Það skiptir máli að við eyðum óvissu eins mikið og hægt er, það er algerlega nauðsynlegt. Ég hef aðeins meiri upplýsingar um frumvarpið vegna þess að hæstv. ráðherra mætti í velferðarnefnd í morgun og það hjálpaði svolítið til að skilja út á hvað þetta gengur og nefndarmenn gátu komið spurningum til ráðherra. Eins og hv. þm. Þórhildur Sunna Ævarsdóttir benti á þá eru hérna ákveðnir óvissuþættir sem maður er ekki alveg búinn að ná utan um og það skiptir miklu máli að enginn falli á milli skips og bryggju í þessu.

Mig langar aðeins að reifa þetta samspil ráðningarsambandsins og þess að það verði ekki greiddur út arður, hvort það sé eitthvert sérstakt samkomulag um það. Ég veit ekki hvort Samtök atvinnulífsins hafi blessað þá ákvörðun í samráði við sína félagsmenn eða hvort fyrirtæki geti hreinlega sagt, vegna þess að þetta er skilgreint sem force majeure-ákvæði og það tekur gildi: Nei, ég ætla að ætla að borga mér arð áfram. Og viðkomandi einstaklingur neyðist þá til þess að leita bara beint til Vinnumálastofnunar. Ég treysti ekkert alltaf á góðmennsku fyrirtækja bara af því bara, þannig að maður veltir fyrir sér: Er búið að búa til eitthvert samkomulag við vinnuveitendur í Grindavík eða Samtök atvinnulífsins um að svona verði þetta?

###

Herra forseti. Ég þakka hæstv. ráðherra fyrir hans svar. Já, mér hefur fundist skorta plan hvað þennan þátt varðar og ég sé ekki að það sé tilbúið einhvers staðar. Það er mikið áfall að missa heimili sitt, mjög mikið áfall að missa heimili sitt. Ég er alveg viss um að það er nánast óbærilegt að tapa heimilinu sínu, svo að ég tali nú ekki um börn og unglinga sem eru að hverfa frá þeim stað sem þau hafa verið að alast upp á, tapa vinum sínum jafnvel, fara ekki í skólann sinn, fara ekki í leikskólann sinn, fara ekki í íþróttafélagið sitt. Utan um þennan hóp verðum við að halda með öllum þeim ráðum sem fyrirfinnast og ég velti fyrir mér: Er ráðgert að setja einhverja fjármuni inn í væntanleg fjárlög til að styðja við þá skóla og leikskóla sem eru að taka við þessum hópum til að hjálpa þeim að gera lífið bærilegra í framhaldinu?

###

Virðulegur forseti. Þjóðin hefur tekið höndum saman við að styðja Grindvíkinga sem hafa flúið heimili sín vegna náttúruhamfaranna sem dynja á þeim. Þúsundir lifa í fullkominni óvissu um afdrif heimila sinna, afkomu fjölskyldunnar og framtíðina. Hugur minn hefur verið hjá Grindvíkingum stöðugt undanfarna daga en ástandinu er ekki lokið og við vitum ekki hvað það mun vara lengi. Ýmislegt hefur verið gert en enn má gera mun betur. Skólaþjónusta og frístundastarf fyrir börn þarf að vera leyst hið allra fyrsta. Við þurfum að tryggja öllum öruggt þak yfir höfuðið og við þurfum að gæta þess að fólk eigi í sig og á. Frumvarp hæstv. félags- og vinnumarkaðsráðherra verður til umræðu hér á eftir. Þar er lagt til að koma á nokkurs konar Covid-stuðningi fyrir fólk sem hefur orðið fyrir launatapi. En aðrir hafa það líka slæmt. Fólk sem er í vinnu utan bæjarmarkanna þarf að greiða áfram af húsnæðislánunum sínum og hefur þannig ekki ráð á að greiða fyrir annað húsnæði og enn hefur ekkert verið lagt fram til að mæta þeim fjölskyldum.

Mig langar í stað þess að vera að tala hér bara um peninga og fasteignir að ræða andlega líðan sem skiptir miklu máli hvað þetta varðar. Við erum að sjá fólk kannski upplifa sitt mesta áfall á sinni lífsleið. Við vitum að í Eyjagosinu var ekki tekið á slíkum málum en við vitum að við erum búin að læra eitthvað á þessum 50 árum síðan þá. Við vitum líka að það eru komnar þjónustumiðstöðvar í Reykjavík og væntanleg þjónustumiðstöð á Suðurnesjum en það þarf að ná til hópsins. Hvernig hefur hæstv. ráðherra hugsað sér að mæta þessari stöðu sem uppi er og takast á við það andlega áfall sem fólk er að lenda í?

###

Virðulegur forseti. Ég vil byrja á því að þakka málshefjanda, Guðmundi Inga Kristinssyni, fyrir að taka þetta mál á dagskrá og hrósa honum fyrir staðfestu og eftirfylgni í þessum málaflokki.

Sá hópur sem hér um ræðir er í mjög viðkvæmri stöðu og þarf því á sterkum málafylgjumönnum að halda hér á hinu háa Alþingi. Stuðningsþjónusta við þennan hóp verður að vera í samræmi við þarfir hans en þar eru hins vegar verulegar brotalamir. Sá góði ásetningur sem kom fram í endurskoðun laga um þjónustu við fatlað fólk með langvarandi stuðningsþarfir, frá árinu 2018, hefur því miður ekki náð fram að ganga og það kostnaðarmat sem fylgdi þessari breytingu var í engu samræmi við þá þjónustu sem ætlað var að veita samkvæmt lögum. Það kom strax fram á árinu 2018 að um verulega vanfjármögnun var að ræða og það hefur haldist æ síðan þrátt fyrir að ríkisstjórnin hafi lagt til einhverja fjármuni á síðasta ári. Samkvæmt frumvarpinu frá 2018 var gert ráð fyrir að NPA-samningar, samningar um notendastýrða aðstoð, væru 172 árið 2022 en mér sýnist að sú upphæð hafi dugað fyrir 90 samningum. Því er fjöldi einstaklinga sem ekki fær þá þjónustu sem skylt er að veita samkvæmt lögunum. Sveitarfélögin halda því fram að ríkið skuldi sveitarfélögunum vel á annan tug milljarða vegna þessa og það dregur auðvitað úr getu sveitarfélaga til að sinna annarri mikilvægri þjónustu. Þá liggur fyrir að biðlistar eftir slíkum samningum eru talsverðir hjá sveitarfélögunum og hjá Reykjavíkurborg er staðan þannig að 28 einstaklingar eru á biðlista eftir slíkum samningi. Þessir samningar myndu kosta 966 millj. kr., þar af væri hlutur borgarinnar 725 millj. kr. til viðbótar við þann kostnað sem nú þegar er til staðar. Þetta þarf að laga.

###

Virðulegur forseti. Jarðhræringarnar í Grindavík halda áfram og hættan á eldgosi er enn til staðar. Þetta ástand hlýtur að reyna mikið á fólkið sem þurft hefur að yfirgefa heimili sín með það í huga að hugsanlegt sé að heimili þess geti horfið og ekki verði aftur snúið. Við sem stöndum á hliðarlínunni getum ekki sett okkur í þessi spor en það er þá okkar að styðja við þá sem eru í slíkum aðstæðum. Þetta er nú þegar orðið risavaxið verkefni sem vinnst ekki í neinni skyndingu. Það sem skiptir mestu máli er að koma fólki í öruggt skjól og hjálpa til við að tryggja einhvern stöðugleika, alla vega næstu mánuði og misseri en mögulega lengur. Miðað við þá stöðu sem uppi er liggur það fyrir að þetta ástand er ekkert að fara frá okkur. Það er gleðiefni að Reykjavíkurborg skuli hafa boðið fram aðstöðu fyrir bæjarstjórn og bæjarráð Grindavíkur til að halda stjórnsýslunni gangandi. Sömuleiðis að það sé verið að opna þjónustumiðstöð hér í Reykjavík í dag. Það er algjörlega nauðsynlegt fyrir íbúa Grindavíkur að hafa möguleika til að hittast og til þess að fá upplýsingar frá fyrstu hendi. Íbúar Grindavíkur eru nú þegar dreifðir um allt land og rétt að íhuga hvort það sé ekki rétt að slík þjónustumiðstöð verði sett á fót í fleiri byggðarlögum. Mér skilst að u.þ.b. 400 Grindvíkingar séu nú þegar komnir til Reykjanesbæjar. Þessir einstaklingar þurfa að sjálfsögðu á þjónustu að halda án þess að þurfa að þeysast á milli bæja.

Virðulegur forseti. Það er í öllu falli ljóst að samfélagið í heild þarf að bregðast við og þar þarf ríkisstjórnin að sýna frumkvæði.

###

Virðulegi forseti. Ég þakka hæstv. ráðherra fyrir hans svar. Mig langar líka að fara í önnur markmið þessa frumvarps. Ég tel m.a. af hinu góða að við séum að sjá Reykjavík fá fjármuni til að þjóna tvítyngdum börnum sem hefur nú verið mikið ágreiningsefni um árabil. Barn sem býr í Kópavogi fær styrk en barn sem býr í Reykjavík hefur ekki fengið hann. Þarna er verið að jafna á milli sveitarfélaga og þá kannski ekki síður að jafna á milli þeirra barna sem þarna eiga í hlut. Mig langar að nefna að lokum þetta framlag eða þann stuðning sem á að verða við sveitarfélög sem talin eru sinna höfuðstaðarhlutverki. Hæstv. ráðherra nefndi Reykjavík og Akureyri sem dæmi. Mig langar að nefna tvö svæði til viðbótar, mig langar að nefna Árborg og mig langar að nefna Reykjanesbæ. Þarna erum við með sveitarfélög, Reykjanesbær sem telur yfir 20.000 manns og Árborg eða Selfoss kannski rúmlega 10.000. Reykjanesbær er með miklu sterkari félagslega þjónustu en sveitarfélögin í kring. Árborg er sömuleiðis að gera þetta. Við höfum verið að sjá þessi sveitarfélög vaxa mikið og sinna mörgum þáttum sem önnur sveitarfélög í kringum þau eru ekki að gera. Maður veltir því fyrir sér hvort þetta eigi bara að eiga við um þessi tvö sveitarfélög sem hæstv. ráðherra nefndi eða hvort þetta sé opin skilgreining og sveitarfélög geti þá sótt um það að fá slíkt höfuðstaðarframlag.

###

Virðulegur forseti. Ég þakka hæstv. ráðherra fyrir hans framsögu. Jöfnunarsjóður sveitarfélaga er í mínum huga mjög áhugavert fyrirbæri og hafandi verið starfandi á sveitarstjórnarstigi í allmörg ár geri ég mér ágætlega grein fyrir því hversu mikla þýðingu slíkur sjóður hefur haft fyrir mörg sveitarfélög. En ég hef líka á köflum verið undrandi á því með hvaða hætti framlög úr sjóðnum hafa verið og það hefur m.a. vakið athygli mína í gegnum tíðina að sveitarfélög sem ekki nýta sér tekjustofna og bjóða íbúum upp á lægra útsvar en önnur sveitarfélög hafi fengið úr jöfnunarsjóði. En þarna er verið að leiðrétta slíkt sem er í mínum huga ánægjulegt. Mig langar aðeins að fara yfir það að hér er verið að tala um að í regluverki sjóðsins séu innbyggðir hvatar til sameiningar sveitarfélaga en á sama tíma er verið að ræða um sjálfbærni sveitarfélaga, styrkja þau, styrkja veikari byggðir. Maður veltir fyrir sér hvort þetta geti unnið hvert gegn öðru. Veikar byggðir eru kannski veikar vegna þess að þær hafa ekki nægilegar tekjur og væru betur komnar ef þær myndu sameinast. Erum við ekki svolítið alltaf að segja: Já, við ætlum að styrkja okkur en við viljum líka að þið sameinist. Mér finnst ég sjá einhverja þversögn í þessu, að við séum ekki að ganga alla leið í þessu heldur að viðhalda veikari byggðum í stað þess að reyna að fá sveitarfélög til að sameinast.

###

Virðulegur forseti. Við ræðum hér stöðu almannavarna á Reykjanesskaga sem er grafalvarleg þessa dagana. Ég vil byrja á því að þakka fyrir að þessi umræða eigi sér stað og að þingmenn séu upplýstir um stöðuna frá fyrstu hendi.

Þingið samþykkti í gær frumvarp sem fól í sér heimild til uppbyggingar varnargarða og gerð varnarfyllinga yfir veitumannvirki og gröft leiðarskurða með það að markmiði að koma í veg fyrir að innviðir í Svartsengi eyðileggist komi til þess að gos fari af stað. Þarna er um að ræða verulega hagsmuni fyrir samfélagið allt á Suðurnesjum því eins og margoft hefur komið fram í umræðunni þá eru Suðurnesin algerlega háð orkuverinu í Svartsengi með kyndingu húsa sinna. En það þarf fleira að koma til þar sem yfir okkur vofa atburðir sem við höfum ekki upplifað, a.m.k. ekki í hálfa öld. Fólkið í Grindavík hefur þurft að flýja heimili sín og það liggur nú fyrir að skemmdir eru orðnar töluverðar, götur farnar í sundur, hús hafa skemmst og lagnir hafa farið í sundur með tilheyrandi afleiðingum. Því miður er allt útlit fyrir að þetta sé aðeins byrjunin. Það getur enginn komið í veg fyrir eldgos en við ráðum viðbrögðum okkar við því. Þá skiptir svo sannarlega miklu máli að hafa til staðar sterka framvarðasveit sem við erum svo heppin að hafa.

Í mínum huga skiptir það máli hvað það er sem við skilgreinum sem almannavarnir. Verndun innviða og fasteigna fellur svo sannarlega undir almannavarnir en í mínum huga telst það ekki síður til almannavarna að hlúa að fólki, koma því í öryggi og aðstoða það við að koma sér í félagslega virkni á nýjan leik. Slíka vinnu er hægt að vinna nú þegar. Fólk þarf að hafa fullvissu um að framfærsla þess sé tryggð, að börnin komist í skóla við fyrsta tækifæri og að ungum sem öldnum verði boðin þátttaka í íþróttum og tómstundum. Þetta eru allt risavaxin verkefni sem verða að vinnast. Til þess að svo megi verða þarf samfélagið allt að leggjast á árarnar. Það er hins vegar ekki hægt annað en að dást að viðbrögðum fólksins sem býður fram aðstoð sína til að styðja við samfélagið í Grindavík og slík upplifun fyllir mann stolti yfir að vera hluti af þessu samfélagi.

Virðulegi forseti. Það var mikilfengleg sjón að sjá langa röð af vörubílum við Grindavíkurafleggjarann þegar ég keyrði til Reykjavíkur í morgun. Vinna við varnargarðanna er greinilega komin á fullt og það veitir ákveðna öryggiskennd að vita af því. Þessi staða sem við stöndum andspænis núna er flókin að því leytinu til að það þarf að takast á við margar sviðsmyndir og því miður virðast þær ekki góðar. Stóra verkefnið er því að teikna upp viðbragðsáætlanir við sem flestum sviðsmyndum. Það er risavaxið verkefni.

Virðulegur forseti. Þeir atburðir sem gætu verið fram undan eru af þeim toga að það er ekki á færi fárra aðila að takast á við þá. Samfélagið allt þarf að koma að. Sú samstaða sem þjóðin hefur sýnt undanfarna daga staðfestir svo sannarlega að það ætlar hún að gera. Hvað bíður okkar veit hins vegar enginn á þessum tímapunkti en þó er ljóst að verulegt tjón hefur nú þegar orðið í Grindavík. Þótt ekkert annað gerist þá liggur það fyrir að samfélagið í bænum þarf mikinn stuðning frá Alþingi, frá öðrum Suðurnesjamönnum og frá þjóðinni allri. Sú vinna sem er farin af stað til að verja orkuveituna er bara fyrsta skrefið í þeirri atburðarás sem virðist blasa við okkur. Komi til þess að gos fari að flæða inn til Grindavíkur þarf að reyna með öllum ráðum að verja bæinn. Það á að reyna að beina hraunflæði vestur fyrir bæinn, m.a. til þess að verja höfnina sem er og hefur verið lífæð samfélagsins. En hvernig sem allt fer, virðulegur forseti, skipta mestu máli þau viðbrögð almannavarnaaðila til bjargar fólkinu sjálfu, því að þegar upp er staðið er það fólkið sem skiptir mestu máli umfram allt annað.

###

Virðulegur forseti. Ég hef ákveðið að sitja hjá í þessu máli vegna þess að ég styð þetta mál eins og það liggur fyrir og er ekkert sérstaklega að hugsa um þetta forvarnagjald eða hvernig við ætlum að fjármagna þetta heldur bara um að það verði að fjármagna þetta. Það skiptir ekki máli fyrir mig hvort það er gert á þennan hátt eða með sköttum sem gætu þá verið nýttir í annað. Það sem er komið í ríkissjóð er hægt að nýta í áframhaldandi uppbyggingu sem þarf að eiga sér stað í Grindavík til framtíðar. Ég er ánægður með að það sé verið að grípa til aðgerða til að verja innviði á Suðurnesjum sem eru algjörlega nauðsynlegar, alger forsenda fyrir því að við getum haldið áfram að búa þarna. Þess vegna sit ég hjá í þessu máli.

###

Virðulegi forseti. Ég er eiginlega bara agndofa yfir þessum atburðum sem hafa átt sér stað um helgina og það eru engin orð sem geta lýst hvernig manni líður á þessum tímapunkti. Ég fór á íbúafund sem haldinn var í Stapanum 8. nóvember, mjög yfirgripsmikill fundur og mikill fróðleikur sem vísindamenn báru á borð fyrir okkur. En það var enginn sem lét sér detta í hug að það sem hefur teiknast upp núna myndi eiga sér stað, enginn. Við vorum að ræða kvikuinnskot fyrir norðan Þorbjörn, en að sjá síðan kvikuna stökkva bara yfir götuna og taka svo strauið beint niður í Grindavík á örskotsstundu — það er ótrúleg atburðarás sem var greinilega ekki hægt að sjá fyrir og vakna síðan upp við vondan draum að kvikan var bara komin undir fætur Grindvíkinga á föstudagskvöldinu. Ég hristist og nötraði heima hjá mér á föstudagskvöld og maður getur svo sem ímyndað sér hvernig staðan var heima hjá Grindvíkingum sem voru nánast með skjálftana undir löppunum á sér. Það hlýtur að hafa verið skelfileg upplifun.

Það sem við erum að gera hér í dag finnst mér vera byrjun á stóru og miklu verkefni sem ég held að muni taka langan tíma. Það sem búið er að gera voru bara bjargráð, að koma fólki í skjól, og síðan hljótum við að spyrja: Hvað svo? Hvað verður um fólk sem hefur þurft að yfirgefa heimili sín? Hvað verður lítil börn sem hafa verið rifin upp úr skóla og frá vinum sínum? Hvað verður um fyrirtækin sem eru að afla tekna til þess að fólk geti síðan séð fyrir sér? Hvernig eiga lítil fyrirtæki að borga reikninga eða senda út reikninga? Hvernig á stjórnsýslan að virka? Allt eru þetta stórar og miklar spurningar sem við þurfum að svara og við þurfum að vera tilbúin á vaktinni á hvaða tíma sem er næstu daga, vikur og jafnvel mánuði. Maður sér þó alveg ótrúlegan kraft í umhverfinu og fólkinu sem hefur verið á vaktinni alla helgina, staðið sig alveg framúrskarandi vel. Maður sér líka viðbrögðin hjá Grindvíkingum sjálfum sem nú þegar eru farnir að horfa til þess að láta bara lífið ganga. Ég las bara áðan að Verkalýðsfélag Grindavíkur er að koma upp aðstöðu hjá VR til að halda félaginu gangandi. Stjórnsýsla Grindavíkur er einnig á fleygiferð við að koma sér upp aðstöðu því að það þarf auðvitað að sinna mörgum þáttum þó að sveitarfélagið sjálft standi autt og yfirgefið.

Mig langar síðan að ræða að það verður stórt og mikið verkefni að koma fólki í varanlegt húsnæði og þá hljóta íbúarnir að spyrja: Hvernig á ég að borga fyrir það, ég stend varla undir láninu mínu, hvað þá að þurfa að taka á mig húsaleigu kannski til fjölda mánaða? Ég held að það sé líka rétt að horfa til þess að við séum ekki að dreifa fólki of mikið því að Grindvíkingar eiga auðvitað bara sína vini og sína fjölskyldu og það er gott ef fólk getur verið saman á einhvern hátt. Við eigum þingmann í Grindavík sem fékk að upplifa þetta á eigin skinni. Fjölskyldan er tvístruð, litlu strákana hans langar að vera í fótbolta með öðrum strákum sem æfðu með þeim. Það eru svona hlutir sem skipta máli og það er ekki hægt að láta fólk bíða í sumarbústöðum svo vikum skiptir. Fyrst og fremst vil ég leggja áherslu á það að við stöndum með Grindvíkingum og tryggjum það að hlutirnir verði í lagi til framtíðar.

###

Virðulegur forseti. Suðurnesin standa mér nærri. Þar hef ég búið nánast alla mína tíð, alið upp börnin mín, og þar vil ég vera áfram. Svæðið er gjöfult og mannlífið er gott. Suðurnesjafólki hefur fjölgað mikið hin síðari ár og í mínum huga er það engin tilviljun. Við erum svo heppin á fyrri tíð að eiga frumkvöðla sem allt frá miðri síðustu öld fóru að leita leiða til að nýta þá miklu krafta sem búa í jarðhitanum á Reykjanesskaga. Það skilaði sér síðan í því að Hitaveita Suðurnesja var stofnuð árið 1974 og var fyrstu varmaskiptastöðinni komið fyrir árið 1976 í Svartsengi og var heitu vatni hleypt á hús í Grindavík það sama ár. Þessar gjöfulu náttúruauðlindir sem þjónað hafa Suðurnesjum og reyndar  landinu öllu í hálfa öld sýna nú á sér aðra hlið. Reykjanesskaginn hefur rumskað allhressilega eftir að hafa lúrað í u.þ.b. 700 ár. Það minnir okkur Íslendinga á hvað við erum smá við hlið náttúruaflanna. Ef illa fer gæti þetta raskað búsetuskilyrðum á svæðinu öllu en ég vona að slík sviðsmynd verði ekki að veruleika.

Það sem er mér hins vegar efst í huga á þessu stigi er þakklæti til þeirra sem standa í eldlínunni þessa dagana við að tryggja öryggi okkar hinna. Grindvíkingar hafa nú þegar haldið upplýsingafund og er slíkur fundur fyrirhugaður í Reykjanesbæ í kvöld. Það er ekki annað hægt en að dást að Grindvíkingum og allri þeirri framvarðasveit sem þar starfar af mikilli eljusemi og yfirvegun við erfiðar aðstæður.

Heyr, heyr.Virðulegi forseti. Það veitir okkur hinum öryggi að hafa í stafni einstaklinga sem taka á óvissunni og hættunni af miklu æðruleysi. Við erum lánsöm að hafa aðila sem fylgjast með hverri hreyfingu og miðla upplýsingum nánast í rauntíma. Fyrir það ber að þakka.

###

Virðulegur forseti. Til að sameining rekstrareininga teljist vera af hinu góða þarf tvennt að koma til, þ.e. að gæði þjónustu haldi sér eða aukist og að rekstrarleg hagræðing náist. Oft hefur verið farið af stað án þess að það sé fyrirséð að þessi tilteknu atriði náist og mér er það til efs að þau muni gera það í þessu tilfelli sem hér um ræðir. Það er eins og það ríki þögn á ríkisstjórnarfundum enda virðast þau mál sem fram koma frá ráðherrum þessa dagana vera í bullandi ágreiningi og ekki er fyrirséð hvernig þeim reiðir af. Þetta er eitt af þeim málum, þ.e. sameining framhaldsskóla víðs vegar á landinu.

Af því að Sjálfstæðismenn hafa tekið að sér að standa gegn sameiningunni fyrir norðan þá ætla ég að eyða tíma mínum í að ræða fyrirhugaða sameiningu Keilis og Fjölbrautaskóla Suðurnesja. Keilir var stofnaður árið 2007 eftir að herinn fór, með það að markmiði að byggja upp námsmannasamfélag á Suðurnesjum. Þarna er margt frábært að finna og sérstaða Keilis er mikil, svo sem eins og háskólabrúin sem veitt hefur fjölmörgum tækifæri til að hefja háskólanám. Menntaskólinn á Ásbrú býður síðan upp á tölvuleikjanám sem nýtur algerrar sérstöðu. Í heilsuakademíu er að finna einkaþjálfaranám og síðan nám í fótaaðgerðafræði. Sérstaða Keilis er því mikil og hætt við að margt af því sem Keilir býður upp á hverfi komi til þess að skólinn verði innlimaður í Fjölbrautaskóla Suðurnesja. Sveitarfélögin á Suðurnesjum hafa lagt skólunum til talsverða fjármuni enda hefur Keilir haft víðtæk áhrif á Suðurnesjum þar sem menntunarstig hefur verið lágt í samanburði við aðra landshluta. Að láta Keili hverfa væru mikil mistök fyrir samfélagið á Suðurnesjum, nemendur og alla þá sem þar starfa.

###

Virðulegur forseti. Það er einkum tvennt sem rætt er um á Íslandi þessa dagana, það eru jarðhræringar á Reykjanesskaga og síðan staðan á Gaza. Þar sem ég tel stöðuna á Gaza öllu alvarlegri þá ætla ég að nýta mínar tvær mínútur til að ræða þá stöðu sem þar er uppi og hugsanleg viðbrögð Alþingis við henni.

Í fyrirspurnatíma hér á Alþingi í gær beindu þingmenn spurningum að utanríkisráðherra. Það var ekki annað að heyra en að Alþingi gæti sameinast um að senda frá sér ályktun sem fæli það í sér að þingið fordæmdi hryðjuverkaárásir Hamas á saklaust fólk þann 7. október sl. en ekki síður þær aðgerðir Ísraelsmanna í kjölfarið sem hafa kostað þúsundir almennra borgara lífið.

Nú eru komnar fram tvær tillögur að ályktun, báðar ágætar að mínu mati en þó ólíkar að forminu til. Ég myndi alveg treysta mér til að greiða báðum þessum tillögum atkvæði mitt en það er ekki víst að allir séu tilbúnir til þess. Það er því rétt að utanríkismálanefnd taki málið í sínar hendur, skoði að sameina tillögurnar í eina og klári þannig að sómi sé að. Eins og staðan er núna þá hafa u.þ.b. 12.000 einstaklingar látið lífið í þessum hræðilegu aðgerðum, bæði ungir og aldnir, konur og börn. Það er engan veginn ásættanlegt að herveldið Ísrael, dyggilega stutt af Bandaríkjunum, bregðist við á þann hátt sem það hefur gert og murki lífið úr saklausum borgurum dag hvern. Markmið Ísraelsmanna er að tortíma Hamas-samtökunum en sagan kennir okkur hins vegar að í jarðvegi sem þessum munu nýjar öfgar alltaf spretta upp. Ofbeldinu verður ekki útrýmt með meira ofbeldi. Það er því skylda okkar að fordæma þessar árásir og tala þar einum rómi sem þjóð.

###

Virðulegur forseti. Ég vil þakka hv. þingmanni fyrir hans andsvar hér. Við höfum nú unnið ágætlega saman í gegnum tíðina, ég og hv. þingmaður, hafandi verið saman í bæjarstjórn Reykjanesbæjar og náð ágætisárangri við að ná utan um þann rekstur sem þar er.  Ég er eiginlega bara að verða það gamall að ég nenni ekki alltaf að vera að rífast um einhverja hluti. Af hverju reynum við ekki bara að finna einhverja niðurstöðu? Hver getur niðurstaðan verið? Á ég að fara að rífast yfir því að einhver sé að fá þetta og hitt? Ég vil að börnin mín og unga fólkið okkar búi í umhverfi þar sem fólk getur þrifist og verið öruggt. Hvernig gerum við það? Með því að búa til stöðugleika og þá þýðir ekkert að vera alltaf komandi hér og kenna hver öðrum um, en við verðum þá öll að segja: Já, ég ætla að vera í liðinu. Það þýðir ekkert fyrir suma að segja: Jú, kannski. Við verðum öll að vera í liðinu ef við ætlum að ná árangri. Það verða allir að leggjast á eitt um það að við ætlum að koma verðbólgunni niður. Við vitum að það hafa verið gerðir samningar eins og þjóðarsáttarsamningarnir sem drápu verðbólguna. Það er hægt. Af hverju ætlum við að vera hér að glíma við 7–8% verðbólgu á næsta ári? Hvernig dettur okkur það í hug? Af hverju tökum við ekki bara á? Það er bara miklu betra fyrir íslenskan almenning að geta lækkað afborgunarbyrðina um 100.000 kr. á mánuði heldur en að fá 50.000 kr. launahækkun á mánuði. Það er bara miklu betra og við þurfum að horfa á þetta. Fólk þarf líka að fá að vita: Hvað fæ ég út úr þessu, að ég sé ekki að koma með launahækkanir sem rugga bátnum? Svo eru sveitarfélög sem eru núna að fara að gera fjárhagsáætlanir fyrir næsta ár og ætla að setja einhverjar 5% hækkanir inn í þetta. Sveitarfélög verða líka bara að sitja á sér og taka þátt í þessu eins og allir aðrir ef við ætlum að ná árangri.

###

Virðulegi forseti. Ég þakka hv. þingmanni fyrir hans andsvar. Sá háttur hefur lengi verið viðhafður, að aðilar vinnumarkaðarins hafa samið um kaup og kjör og það verið skilyrt á þann hátt að það verði skrifað undir ef ríkið komi svo með þetta eða hitt. Þannig hafa kjarasamningar áratugum saman oftast gengið fyrir sig. Á þessum tímapunkti þá held ég að við þurfum einhverja drastískari umræðu heldur en bara það aðilar vinnumarkaðurinn, setjist niður og ríkið komi að borðinu á seinni stigum. Ég held að það þurfi umræðu strax af því að þetta er stórt og mikið mál að fara að berjast við verðbólguna á þann hátt að við leggjumst öll saman á árarnar. Ég sé ákveðna viðleitni í þessu fjárlagafrumvarpi til að koma til móts við óskir verkalýðshreyfingarinnar, m.a. hvað varðar hlutdeildarlán og stofnframlög. Þetta skiptir auðvitað máli og er bara gott innlegg inn í þær umræður sem eru að fara fram fljótlega. En ég held að við þurfum að gera meira. Það er alltaf verið að tala um að við þurfum að taka upp eitthvert norrænt samningalíkan en hluti af norrænu samningalíkani er norræn velferð. Hún þarf að vera til staðar hér og þess vegna verður ríkið að vera við borðið þegar menn ræða það hvernig við ætlum að ná utan um þetta sameiginlega. Það skiptir máli að við séum öll samstiga í þessu ef við ætlum að ná þeim árangri sem við viljum að náist og við getum náð ef við förum öll saman í verkefnið.

###

Virðulegur forseti. Ég vil nú byrja á því að þakka fyrir þær umræður sem átt hafa sér stað um fjárlagafrumvarpið frá því að það var lagt fram. Í mínum huga eru fjárlög hvers árs eitt það mikilvægasta sem við erum að fjalla um hverju sinni því að þar erum við auðvitað að forgangsraða þeim fjármunum sem eru til skiptanna og erum þá að velta fyrir okkur í hvað við ætlum að eyða þessum peningum sem teknir eru inn í ríkissjóð í formi skatta. Það skiptir máli hvernig við ráðstöfum þeim og þar erum við kannski bara alla daga að velta fyrir okkur hvernig slík forgangsröðun á að vera.

Við erum hér í 1. umræðu um fjárlög og kannski ekki mikil mynd komin á hver hin endanlega þörf verður því að það á eftir að rýna þetta alveg niður í eindir í hverri nefnd fyrir sig, fá inn í nefndirnar gesti til að fjalla um það sem að þeim snýr og vonandi kemur eitthvað vitrænt út úr því. Þegar ég sá fjárlagafrumvarpið fyrst þá fannst mér nú svona áferðarlega eins og það liti nú ekkert sérlega illa út. Hallinn væri ekki nema 40 milljarðar og það væri kannski alveg hægt að sætta sig við slíkt þegar veltan væri einhverjir 1.500 milljarðar. Við værum þá með halla upp á kannski 2% og við værum ekkert alveg að fara í kaf út af því. En svo er auðvitað hægt að skoða ýmsa hluti. Hvað er það, eins og hæstv. fjármálaráðherra hefur verið að tala um, sem hefur gert það að verkum að staðan er að batna? Er það vegna þess að við erum að búa til nýjar leiðir eða eru að verða hér einhverjar kerfisbreytingar sem eru að stuðla að auknum bata? Hvað er það? Svo þegar maður fer að skoða þetta þá sér maður auðvitað bara að mikil þensla í samfélaginu er að orsaka auknar tekjur ríkissjóðs og á sama tíma eru þessar auknu tekjur líka að valda ákveðnum vandamálum. Þrátt fyrir að búa til einhvern afkomubata fyrir ríkissjóð hefur aukin þensla þær afleiðingar í för með sér að hér ríkir mikil verðbólga og það hefur haft verulega neikvæð áhrif á mörg heimili í landinu en ekki bara heimili heldur fyrirtæki og jafnframt er auðvitað ríkissjóður að greiða margfalt hærri vexti en annars þyrfti. Þetta bítur í skottið hvert á öðru og veldur manni áhyggjum hafandi upplifað svona sveiflur upp og niður, ekki bara einu sinni heldur oft og mörgum sinnum. Það er eins og það sé bara innbyggt í íslenskt samfélag að við séum stundum uppi á toppnum og allir í svaka stuði og víman alveg að drepa okkur af því að það er svo gaman en svo förum við niður í lægðir til þess á milli. Þetta er ekki gott að búa við og erfitt fyrir fólk sem er kannski að eyða aleigu sinni í að fjárfesta í húsnæði, takandi lán, að sjá kannski eignamyndun sína bara hverfa vegna þess að verðbólga eykst hér langt umfram það sem eðlilegt getur talist.

Þegar maður skoðar þessar tölur, horfandi á ríkissjóð sem er að gjaldfæra vaxtagjöld upp á 110 milljarða — það má kannski deila um það hvort sú tala sé rétt, vegna þess að það eru lífeyrisskuldbindingar og eitt og annað í þessu. En ef maður tekur þetta bara svona gróft reiknað, 110 milljarðar á 1.700 milljarða skuld, þá væru það vextir upp á 6,5%. Ef við gætum nú bara komið vöxtunum niður um þriðjung, 2 prósentustig, þá værum við farin að sjá tugi milljarða bara þar, sem væri þá hægt að ráðstafa í eitthvað annað betra en að vera að greiða vexti. Það sama gildir auðvitað um fyrirtækin sem þurfa þá að velta auknum vaxtagreiðslum út í verðlag og það sama gildir um heimilin sem eru þá að berjast við að ná endum saman. Það eru sorglegar frásagnir af ungu fólki sem er að missa aleigu sína vegna þess að það ræður ekki við að greiða afborganir af lánum. Það sér séreignarsparnaðinn sinn sem var lagður inn í lánin hverfa vegna þess að lánið hefur vaxið langt umfram það sem eðlilegt getur talist. Séreignarsparnaður unga fólksins okkar í dag er kominn í hendur fjármagnseigenda, unga fólksins sem hefði átt að safna þessum séreignarsparnaði til efri ára, ákvað að fjárfesta í húsnæði en er að tapa séreignarsparnaðinum sínum af því að verðbólgan er svo mikil. Þá veltir maður fyrir sér hvað er til ráða. Mig langar bara að vera hérna uppi í pontu og leggja eitthvað til af því að ég hlustaði á ansi frjóa umræðu í morgun um loftslagsmál og það gleður mig þegar maður sér og heyrir þingmenn tala í lausnum og horfa á möguleikana á því að reyna að betrumbæta eitthvað. Ég gat ekki betur heyrt á þeim þingmönnum sem tóku þátt í þeirri umræðu en að það væri bara fullt af hugmyndum sem hægt væri að fara í að skoða sem gætu orðið til góðs.

Hér töluðu menn líka um milljón manna Ísland. Það er kannski eitthvað sem við þurfum að horfa til, að okkur sem þjóð er að fjölga og við þurfum að laga okkur að breyttum aðstæðum til framtíðar, hugsa ekki bara um það sem við ætlum að gera á morgun eða á eftir heldur hvernig við ætlum við að skilja við þetta samfélag til barnanna okkar. Ég er að verða gamall karl og það skiptir mig máli hvernig börnunum mínum og unga fólkinu mínu reiðir af, að það þurfi ekki alltaf að vera í sömu súpuskálinni og ég alla mína ævi. Það er kominn tími til að við förum að búa til umhverfi sem ungt fólk getur þrifist í. Það skiptir máli.

Við erum alltaf að tala um óstöðugleika. Mig langaði bara að nefna það hér að verðbólga verður ekki til af sjálfu sér. Verðbólga er mannanna verk. Við búum til verðbólgu með verðbreytingum. Ef það eru engar verðbreytingar þá verður engin verðbólga. Ef engir hlutir hækka þá eykst verðbólga ekki. Þetta er bara ekkert flóknara en það og þessu áttuðu menn sig á þegar þjóðarsáttarsamningarnir voru gerðir 1990. Þá var búið að vera ástand svo áratugum skipti þar sem víxlverkanir launa og verðlags héldu áfram endalaust og endalaust. Við erum einhvern veginn komin í þessa stöðu núna. Verðvitund er að minnka, fólk áttar sig illa á því hvað er að gerast og við bara siglum einhvern veginn áfram. Það er auðvitað hinn bitri sannleikur í þessu.

Ég gagnrýndi það mjög í fyrra þegar fjárlög voru lögð fram með nánast vísitölubindingu á krónutölubreytingar vegna þess að ríkissjóður hafði reynt að horfa til 2,5% verðbólgumarkmiða Seðlabankans, að reyna að vinna að því að verðbólga færi ekki umfram þau markmið sem Seðlabankinn hafði sett. Einhvern veginn finnst mér að við eigum núna að fara að horfa til þeirra, að við tökum þátt í því, landsmenn allir; fyrirtæki, launþegahreyfingin, ríkissjóður, að koma verðbólgunni niður. Það er hægt að koma verðbólgunni niður. Við þurfum bara að ákveða það og við þurfum að vera saman í liði til að gera það. Sú breyting verður að núna á ekki að fara í vísitölubindingu krónutöluhækkana í fjárlagafrumvarpinu og það er vel. Núna á að gera þetta þannig að það á að leggja til 3,5% hækkun á krónutölubreytingum í fjárlagafrumvarpinu. Eigum við ekki bara að horfa á þá tölu, þjóðarsátt um 3,5%? Hvernig væri það, þjóðarsátt um 3,5%? Komum verðbólgunni niður í 3,5% á þessu ári, ekki einhver 6% eins og vænta má. Þetta getum við. Við þurfum bara að gera þetta. Við eigum hundruð milljarða í gjaldeyrisvarasjóði. Við getum fest gengið. Fyrirtæki geta auðvitað bundið sínar verðlagsbreytingar við 3,5%. Ríkissjóður og sveitarfélög geta bundið sínar hækkanir við 3,5% og launþegahreyfingin getur komið og sagt: Ef allir taka þátt þá getum við sammælst um að hækka laun um 3,5% þannig að við förum ekki yfir 3,5%. Þannig gætum við komið verðbólgunni niður nánast á augabragði eins og gert var í þjóðarsáttarsamningunum 1990. Það þjónar engum tilgangi að standa hér og gagnrýna hvert annað endalaust, drullandi á bakið á hvert öðru. Við þurfum að leggja lið í þessari baráttu til þess að ná þeirri stöðu sem við viljum að sé hér á Íslandi.

Það vita sjálfsagt flestir mína skoðun. Ég tel til framtíðar að það sé ekki hægt að byggja á þeim grunni sem nú er verið að byggja á og hef lengi verið þeirrar skoðunar. En á meðan mín ósk rætist ekki þá vil ég geta unnið að því og stuðlað að því að hér ríki einhver meiri stöðugleiki en ég hef verið að upplifa í gegnum tíðina. Það skiptir okkur máli, fyrir unga fólkið okkar, hvort það muni borga 3%–4% í vexti á þessu ári eða 7%. Þetta getur ráðið því hvort fólk haldi húsnæðinu sínu eða ekki, þannig að ég held að það sé nauðsynlegt núna — það þýðir ekki að koma hér eins og hæstv. fjármálaráðherra og segja: Aðilar vinnumarkaðarins verða bara að semja um kaup og kjör. Það gengur ekki. Þetta er bara þríliðað, það verða allir að leggja sitt af mörkum ef þetta á að ganga upp. Það öfunda okkur allir, alls staðar í heiminum, af þessu norræna vinnumarkaðsmódeli sem hefur gilt í Skandinavíu en ekki nema að litlum hluta hér. En oft og tíðum hefur þetta gengið, að ríkisvaldið, atvinnurekendur og launþegar hafi talað saman og komist að einhverri sameiginlegri niðurstöðu sem skiptir máli. Það skiptir máli hvaða skatta við erum að borga. Verðlagsbreytingarnar í fjárlagafrumvarpinu skipta máli. Verðlagsbreytingarnar í verslununum skipta máli. Allt þetta talar sama tungumálið og við þurfum að sammælast um að tala sama tungumálið og vera ekki alltaf í þessum umkenningaleik vegna þess að niðurstaðan er alltaf sú að við getum þetta ef við bara viljum þetta.

###

Virðulegi forseti. Ég vil þakka hv. þingmanni fyrir hans svar. Já, það þarf að tala miklu meira um lífeyriskerfið. Það þarf líka að velta fyrir sér þeim skerðingum sem þar eru að eiga sér stað. Hér er verið að tala um að það sé verið að hækka persónuafslátt og hækka þetta og hitt og þetta eru hlutir sem hafa verið í deiglunni í talsverðan tíma, stundum hefur persónuafslátturinn verið verðtryggður og stundum ekki og verkalýðshreyfingin hefur verið að djöflast á ríkisstjórninni fyrir að aftengja persónuafslátt frá launabreytingum þannig að í raun og veru er ríkið alltaf að taka talsvert meira til sín. Þannig hefur það líka gerst með skerðingarmörkin. Ég held að frítekjumörk lífeyristekna hafi ekki hækkað síðan 2016. Þá spyr maður: Af hverju eru ekki skerðingarmörk látin fljóta í samræmi við breytingar sem eru að eiga sér stað í samfélaginu? Maður upplifir það þannig að það sé alltaf verið að taka stærri skerf af kökunni inn í ríkissjóð.

###

Frú forseti. Ég þakka fyrir þessa orðræðu sem hér er að eiga sér stað, hún er um margt áhugaverð og skiptir okkur miklu máli að vel takist til. Mig langar aðeins að fjalla um séreignarsparnað sem varð til á sínum tíma í gegnum kjarasamninga vegna þess að það var ekki talið nægjanlegt að fólk væri að safna sér 54, 55% í lífeyrissjóð af heildarævitekjum. Það myndi ekki duga til og þess vegna þyrfti að koma til aukinn sparnaður sem fékk síðan nafnið séreignarsparnaður eða viðbótarlífeyrissparnaður. Það var bara af hinu góða að fólk gæti safnað sér til viðbótar fyrir hin seinni æviár þannig að auðveldara yrði að komast af, það dygði kannski ekki fyrir manneskju sem hefði haft, við getum nefnt 700.000 kr. í laun og fengi ekki nema helminginn af því eða rúmlega það í lífeyristekjur þegar komið væri á hin efri ár. Það sem hefur síðan gerst í millitíðinni er að það er búið að heimila það að nota séreignarsparnað til að greiða inn á íbúðalán. Staðan er í raun og veru sú að margir sem hafa valið þá leið að greiða inn á íbúðalán eru orðnir uppiskroppa með sinn séreignarsparnað en eignamyndun í íbúðinni hefur engin orðið. Þá veltir maður fyrir sér, í þessari stöðu, að þetta getur verið góð leið í stöðugleika en skelfileg leið þegar staðan er eins og við erum að upplifa núna. Það er greinilega verið að færa séreignarsparnaðinn frá vinnandi fólki til þeirra sem eiga lánin. Maður veltir því fyrir sér: Hver á séreignarsparnað unga fólksins í dag?

###

Virðulegur forseti. Við erum endalaust að glíma við sömu vandamálin. Það voru margir sem trúðu kosningaloforðunum um lágvaxtalandið Ísland og stukku á vagninn og sá hópur er að verða illa fyrir barðinu á þessu. Við erum mörg sem höfum upplifað ansi margar uppsveiflur og niðursveiflur á okkar starfsævi og þurft að takast á við verðbólgu, ja hátt að 100%. Maður veltir fyrir sér þeim undirstöðum sem efnahagslegt umhverfi okkar hvílir á. En nóg um það.

VíkurfréttumMig langar, kannski bara af því að tíminn er takmarkaður í þessu — ég nefndi hér ræður í gær, m.a. ræðu hæstv. mennta- og barnamálaráðherra varðandi sameiningar framhaldsskóla sem eru fyrirhugaðar á Norðurlandi, Suðurnesjum og hér á Reykjavíkursvæðinu. Ég gat ekki annað á ráðherrunum heyrt en að þetta væri að eiga sér stað vegna þess að það vantaði peninga og það hefur komið í ljós síðan að meira að segja ráðherrar Framsóknarflokksins eru farnir að rísa upp á afturfæturna og mótmæla þessum breytingum sem eru að eiga sér stað. Mig langar aðeins að biðja hv. þingmann um að reifa þetta. Eru Framsóknarmenn sáttir við þessar sameiningar sem nú eru fyrirhugaðar? Það hafa verið mikil átök á Norðurlandi um þetta. Ég lét frá mér fara grein í í dag einmitt um sameiningar á Suðurnesjum sem vissulega eru líka umdeildar. Hvað finnst hv. þingmanni um að ekki sé verið að skaffa nægjanlegt fjármagn til að reka framhaldsskólana í landinu?

###

Virðulegi forseti. Ég vil byrja á því að þakka hv. þingmanni fyrir hans framsögu í dag. Við erum auðvitað að ræða stærsta mál hvers þings sem eru fjárlög og hvernig þeim fjármunum sem ríkið aflar í formi tekna er ráðstafað til Íslendinga. Það er voðalega auðvelt að týna sér í öllum þessum talnaflaumi sem dynur yfir og ég held að venjulegur Íslendingur átti sig illa á því hvað í þessu felst. Venjulegt fólk hlýtur að spyrja sig: Hvað þýðir þetta fyrir mig? Hvað þýðir það að hér sé verið að ræða um, eins og hv. þingmaður nefndi, að kaupmáttur ráðstöfunartekna hafi aukist — mér fannst ég heyra töluna 18% á væntanlega tveimur árum. Hv. þingmaður sagði líka að laun hefðu hækkað umfram verðlag og kaupmáttur aukist á ný. Maður veltir fyrir sér þegar maður er — jú, það getur vel verið að sé hægt að segja að laun hafi hækkað umfram verðlag en hvað fæ ég fyrir launin mín? Það hlýtur alltaf að vera spurningin. Hvað gerðist hinum megin? Það voru margar athyglisverðar ræður fluttar hér á þinginu í gær við stefnuræðu forsætisráðherra, m.a. kom það fram að ungir Íslendingar sem hafa tekið lán upp á 40 milljónir eru að upplifa það að afborgunin hefur farið úr 190.000 í 400.000 og þá spyr maður hver sé kaupmáttur þessa hóps. Hvað er verið að reyna að segja við fólk? Að það sé einhver kaupmáttur fólginn í því að lánin hafi hækkað um 200.000 á mánuði þegar laun hafa hugsanlega hækkað á þessu ári um 10%? Ef við tökum bara hjón með sitthvorar 700.000 kr. þá eru þau með 140.000 kr. aukalega í ráðstöfunartekjur sem fer allt og meira til í að borga af láninu.

###
